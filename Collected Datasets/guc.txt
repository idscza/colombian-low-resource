Anuu nanülia na kooꞌuliwoꞌukana Jesucristo chi nuuꞌuliwoꞌukai David chi nuuꞌuliwoꞌukai Abraham:
Abraham, nüshi Isaac. Isaac, nüshi Jacob. Jacob, nashi Judá namaa na nuwalayuukana.
Judá, nashi Fares ooꞌulaka Zara. Tamar sünülia tü neikat. Fares, nüshi Esrom. Esrom, nüshi Aram.
Aram, nüshi Aminadab. Aminadab, nüshi Naasón. Naasón, nüshi Salmón.
Salmón, nüshi Booz. Rahab sünülia tü niikat. Booz, nüshi Obed. Rut sünülia tü niikat. Obed, nüshi Isaí.
Isaí, nüshi David chi aluwataashikai. David, nüshi Salomón. Je tü niikat, shia tü nuꞌwayuusekat paala Urías.
Salomón, nüshi Roboam. Roboam, nüshi Abías. Abías, nüshi Asa.
Asa, nüshi Josafat. Josafat, nüshi Joram. Joram, nüshi Uzías.
Uzías, nüshi Jotam. Jotam, nüshi Acaz. Acaz, nüshi Ezequías.
Ezequías, nüshi Manasés. Manasés, nüshi Amón. Amón, nüshi Josías.
Josías, nashi Jeconías je na nuwalayuukana wanaa sümaa noꞌuninnüin na wayuu Israelkana suluꞌumüin tü mmakat Babilonia.
Anuu nanülia na kooꞌuliwoꞌukana Jesucristo süchikijee noꞌuninnüin na wayuu Israelkana Babiloniamüin: Jeconías, nüshi Salatiel. Salatiel, nüshi Zorobabel.
Zorobabel, nüshi Abiud. Abiud, nüshi Eliaquim. Eliaquim, nüshi Azor.
Azor, nüshi Sadoc. Sadoc, nüshi Aquim. Aquim, nüshi Eliud.
Eliud, nüshi Eleazar. Eleazar, nüshi Matán. Matán, nüshi Jacob.
Jacob, nüshi José chi suꞌwayuusekai María tü niikat Jesús, chi Cristokai anülia.
Eesü poloo pienchimüin shiꞌipapaꞌa nutuushiirua Jesucristo nüchikijee Abraham nünainmüin David. Je eesü poloo pienchimüin shiꞌipapaꞌa nutuushiirua nüchikijee David sünainmüin tü oꞌuninnaakat Babiloniamüin. Je eesü poloo pienchimüin shiꞌipapaꞌa nutuushiirua süchikijee tü oꞌuninnaakat Babiloniamüin nünainmüin Cristo chi Nüneekajalakai Maleiwa.
Otta nüchiki Jesucristo sünain jemelinjachin, müsü mayaa: María, tü niikat, achuntuushiirü shia nütüma wane wayuu José anüliai süpüla nuꞌwayuusee. Otta nnojoliiwaꞌaya José sünainpünaain, ipootkalaka shia sütüma nüpülain chi Naaꞌinkai Maleiwa.
Otta José chi sümüraajüinkai, saaꞌu lotüin nukuaippa nuꞌupala Maleiwa, je saaꞌu nnojolüin nücheküin süpüleerua saapülijünüinjatüin sütüma wayuu süpüshua, anasü nümüin nuuꞌulaale shia sujuuna wayuu.
Otta wanaa sümaa jülüjüin naaꞌin José tü naaꞌinrüinjatkat süka María, antüshi wane aapiee nümaꞌanajeejachi Maleiwa nünainmüin nüꞌlapüinruꞌu sünain maa nümüin: “Josée, nuuꞌuliwoꞌukai David, nnojo mmolüin pia saaꞌu María, puꞌwayuuse pümata. Ipootsü shia sütüma nüpülain chi Naaꞌinkai Maleiwa.
Jemeyuleerü shia nümaa wane joꞌuu toolo je piꞌitaajeerü nünülia chi joꞌuukai Jesúsüin süka niainjachin oꞌtteꞌerüin tü nüpüshikalüirua suulia saainjala”, nümakalaka chi aapieekai nümüin José.
Alatüsü tüü süpüla keraainjatüin tü nünüikikat chi Maleiwakai aküjünakat paala nütüma wane nünüikimaajachi, tü makat:
“Wane majayülü, nnojotkat nünainpünaain wayuu toolo, ipooleerü shia, jemeyuleerü shia nümaa wane joꞌuu toolo je neꞌitaajeerü nünülia chi joꞌuukai Emanuel”. (“Eeshi Maleiwa wamaa”, maluꞌut tia.)
Shiasa nüchijiraapa José, naaꞌinrüin tü nuluwataakat anain chi aapieekai sünain naapaain María süpüla nuꞌwayuusein.
Otta nnojoishi nia sünainpünaain waneꞌereꞌeya jemeyutpa shia nümaa chi süchonkai. Je nujuittapa chi süchonkai, niꞌitaakalaka nünülia Jesúsüin.
Wanaa sümaa jemelin Jesús suluꞌu tü pueulokat Belén suluꞌu tü mmakat Judea, nia aluwataaka Herodes suluꞌu tü mmakat. Shiasa süchikijee jemelin nia, antüsü wane wayuuirua suluꞌumüin tü pueulokat Jerusalén. Wattajeꞌewalii naya, wüinpujeꞌewalii. Atüjaashii naya saaꞌu sukuaippa tü jolotsükat.
Nasakirakalaka: —¿Jalashi chi joꞌuu jemeikai aluwataainjachikai saaꞌu tü wayuu judíokolüirua? Weꞌrüitpa wane jolotsü eweetüsü wanaa sümaa chajanain waya wüinpümüin, watüjaakalaka saaꞌu sünain jemelichipain nia, wantüinakalaka jooluꞌu yaamüin süpüla weeꞌiyatüinjatüin nujut nümüin —namakalaka.
Otta müshia Herodes chi aluwataashikai, ooꞌulaka wainma tü kepiasükalüirua suluꞌu Jerusalén, ashapapajaasü maꞌi naaꞌin naapapa süchiki tü namakat nala wayuukana.
Neenajitkalaka Herodes napüshua na laülaayuushiikana naꞌakajee na sacerdote judíokana ooꞌulaka na karalouktamaajanakana süpüla nüsakirüinjanain naya sünain jalainjachin jemelin Cristo chi Nüneekajalakai Maleiwa.
Nasouktakalaka nümüin: —Jemeijeechi nia suluꞌu tü pueulokat Belén suluꞌu tü mmakat Judea, naashin wane nünüikimaajachi Maleiwa sünain nüshajüin paala tü nünüikikat, sünain maa:
“Tü pueulokat Belén suluꞌu tü mmakat Judea, nnojotsü shiainjatüin neꞌe wane pueulo meꞌnnaajuusat saꞌaka tü pueulokalüirua chaꞌaya. Süka jamüin, eweeteechi yaa suluꞌu wane aluwataai süpüla niainjachin süpüꞌüyain tü tapüshikalüirua, na wayuu Israelkana”.
Neenakakalaka Herodes na wayuu wüinpujeꞌewaliikana süpüla naashajaainjachin namaa sujuuna wayuu sooꞌopünaa joujatüin maꞌi shiweetüin tü jolotsü neꞌrakat paala. Süküjünakalaka nümüin natüma.
Nüjütakalaka naya Belénmüin sünain nümüin namüin: —Juꞌuna jumaala süpüla jüchajaainjachin nüchiki chi joꞌuukai. Je jüntapa nünain, jaapiramaateechi taya nüchiki süpüla toꞌunüinjachin nünainmüin tayakaꞌiya süpüla teeꞌiyatüinjatüin nujut nümüin —nümakalaka Herodes namüin.
Oꞌuna müshiꞌiya naya süchikijee naapüin nünüiki Herodes. Je tü jolotsü neꞌrapüꞌükat wanaa sümaa chajanain naya wüinpümüin, oꞌunüsü jooluꞌu napüleerua sünain süshaꞌwalaain iipünaa saaꞌu tü miichikat eere chi joꞌuukai.
Talatashaanasü maꞌi naaꞌin süka neꞌrüin tü jolotsükat.
Je nantapa eemüin tü miichikat, eeshi napüla chi joꞌuukai sümaa tü niikat. Noꞌnnuwaakalaka süka nasapain süpüla neeꞌiyatüin nujut nümüin. Naakatakalaka shirouse tü juraskeerü kaluꞌukot tü nakoloinkat nepialuꞌujee nümüin chi joꞌuukai. Nasülajakalaka kasa eekai kojutüin maꞌi: ooro, wane wunuꞌu jemeta eejuut, je wane wunuꞌu kanüliasü “mirra”.
Shiasa noꞌunapa süpüla naleꞌejüinjanain noumainpaꞌamüin, eitaashii suluꞌupünaa wane wopu naatajatü. Nnojoliishii alatapünaain Jerusalénpünaa süka naapinnüin naꞌlapüinruꞌu nnojoliinjanain naleꞌejüin nünainmüin Herodes.
Shiasa süchikijee noꞌunapa na wayuu wüinpujeꞌewaliikana, eweetüshi wane aapiee nümaꞌanajeejachi Maleiwa nümüin José nüꞌlapüinruꞌu sünain nümüin nümüin: “Püchijiraa maala süpüla pümaainjachin chi joꞌuukai sümaa tü niikat chamüin suluꞌumüin tü mmakat Egipto süpüla jujuittüinjanain nuulia Herodes. Nüchajaweechi achiki chi joꞌuukai süpüla nuꞌutüinjachin naaꞌin. Anakaja makatüle jia chaꞌaya waneꞌereꞌeya jaapinnapa tatüma”, nümakalaka chi aapieekai nümüin José.
Nüchijiraakalaka José sünain nujuittüin nümaa chi joꞌuukai je tü niikat süseꞌeruꞌupünaa ai sünain noꞌunüin Egiptomüin
eeinjanale kepiain naya waneꞌereꞌeya ouktapa Herodes. Alatüsü tüü süpüla keraainjatüin tü nünüikikat chi Maleiwakai aküjünakat paala nütüma wane nünüikimaajachi, tü makat: “Teenaküin chi Tachonkai suluꞌujee tü mmakat Egipto”.
Je nütüjaapa saaꞌu Herodes sünain nemeꞌerainpalain nia na wayuu wüinpujeꞌewaliikana, jashichishaatashi maꞌi nia. Nuꞌutirakalaka naaꞌin na tepichi tooloyuuchonniikana eekai motsoyünnuuin suulia piama juya suluꞌu tü pueulokat Belén je pejepünaa sünain. Tü sotokot naaꞌin, shia tü naashajalakat paala namaa na wayuu wüinpüjeꞌewaliikana sooꞌopünaa joujatüin maꞌi eweetüin tü jolotsü neꞌrakat paala.
Alatüsü tüü süpüla keraainjatüin tü nünüikikat chi Maleiwakai aküjünakat paala nütüma Jeremías chi nünüikimaajachikai, tü makat:
“Aapünüsü shiꞌira wane wayuuirua sünain shiꞌyalajüin maꞌi yaa suluꞌu tü pueulokat Ramá. Aꞌyalajüsü tü suuꞌuliwoꞌukalüirua Raquel naaꞌu na süchooinkana. Nayoukta achikit amüliannaa süka ouktüin naya”.
Shiasa süchikijee ouktapa Herodes, eweetüshi chaꞌaya Egipto wane aapiee nümaꞌanajeejachi Maleiwa nümüin José nüꞌlapüinruꞌu
sünain nümüin nümüin: “Püchijiraa maala süpüla pümaainjachin chi jintüikai sümaa tü niikat nachikua chamüin suluꞌumüin tü mmakat Israel. Na oꞌuteepüꞌükana naaꞌin chi jintüikai, ouktüinapa”.
Nüchijiraakalaka José sünain nujuittüin nümaa chi jintüikai je tü niikat süpüla oꞌunaa suluꞌumüin tü mmakat Israel.
Mmotshi José seema ekerolaa suluꞌumüin tü mmakat Judea süka naapüin nüchiki chi nüchonkai Herodes kanüliakai Arquelao sünain nuluwataain chaꞌaya süchikijee ouktüin chi nüshikai. Je José, süka achiajaanüin nüꞌlapüinruꞌu suulia ekerolaa chamüin, oꞌuna müshia chamüin suluꞌumüin tü mmakat Galilea.
Je nüntapa chaꞌaya, oꞌunüshi suluꞌumüin wane pueulo kanüliasü Nazaret süpüla kepiainjanain naya chaꞌaya. Alatüsü tüü süpüla keraainjatüin tü nünüikikat chi Maleiwakai aküjünakat paala natüma na nünüikimaajanakana, tü makat: “Nazaretjeꞌewai chii”.
Je soꞌu kaꞌikalüirua tia, eweetüshi Juan chi owoutisaajüikai sünain aküjaa nüchiki Maleiwa sümüin wayuu chaꞌaya isashiipaꞌa suluꞌu tü mmakat Judea.
Mapüꞌüshi nia: “Jiyaawajaa jumaala suulia jaainjala süka sülüꞌülüin nükalia chi Maleiwakai süpüla aluwatawaa jaaꞌu”.
Otta Juan, aküjüna achikichi nia paala sümaiwa nütüma Isaías chi nünüikimaajachikai Maleiwa sünain maa: “Owoottaweechi wane wayuu chaꞌaya isashiipaꞌa sünain maa: ‘Yapa jütüma nüpüna chi Senyotkai. Juuꞌulaa suulia jaainjala süpülapünaa nüntajachin jaꞌakamüin’ ”.
Otta Juan, kasheꞌinshi nia wane süta mürüt kanüliasü “camello”, ooꞌulaka nüsiꞌirain, paaꞌata. Eküi kaashapü ooꞌulaka mapa.
Oꞌunüsü wayuu watta saalin nünainmüin suluꞌujee Jerusalén, suluꞌujee Judea, je suluꞌujee tü mma sotpünaakat tü süchikat Jordán.
Aküjashii naya süchiki naainjala nümüin Maleiwa, je owoutisaajünüshii nütüma Juan chaꞌaya shiroku tü süchikat Jordán.
Otta süntapa wainma wayuu fariseo ooꞌulaka wayuu saduceo nünainmüin Juan shiiꞌiree nuwoutisaajaa, nümakalaka namüin: “Jiakana wüi ouktasiroꞌut, eꞌrülii wayumüin jia. Nnojoleerü kasalajanain jaainjala jümüin jaajüin sükajee neꞌe juwoutisaajünüin, nnojoleena jia eꞌrüin müliaa jaajüin süsala.
Müleka shiimüinreje sünain jükatalaain suulia jaainjala, atüjaaneerü aaꞌu tia sünainjee tü kasa anasü jaaꞌinrakat.
Je nnojotsü cheꞌojaain juꞌwaataain suluꞌu nuuꞌuliwoꞌuin jia Abraham. Müleka nnojoliire jaaꞌinrüin tü nuluwataakat anain jia Maleiwa, süsaleena jia nütüma. Müleka nücheküle Maleiwa, eesü süpüla jaaꞌa sümeerüin tü ipakalüirua nütüma süpüla shiainjatüin nuuꞌuliwoꞌuin Abraham.
Müleka nnojorule jaaꞌinrüin tü anasükat nuꞌupala Maleiwa, aleejüneena jia nütüma, maa aka süshottünüin sümaa sujutünüin soꞌu siki wane wunuꞌu eekai nnojolüin anain süchon.
“Tayakai, wayuu neꞌe. Nnojoishi wanaapünaain nümaa Cristo, süka pülashin maꞌi nia toulia. Na eekai nayaawajaain suulia naainjala, tawoutisaajüin neꞌe naya süka wüin. Otta müshia Cristo, anteechi jünainmüin süpüla naapüinjachin jümüin chi Naaꞌinkai Maleiwa süpüla eeinjachin nia waneepia jümaa. Akaajasa chi eekai ayatüin sünain naainjala, süsaleechi nia nütüma.
Oꞌtteꞌenneechi chi eekai nünoujain nünain Cristo, maa aka sükatannüin süchon wane aꞌttiee suulia tü suwasalakat süpüla sünaajaanüin. Otta chi eekai niyouktüin Cristo, amülouleechi waneepia, maa aka tü suwasalakat sünain saꞌajünüin”, nümakalaka Juan namüin.
Nüntakalaka Jesús chajee Galileajee eemüin tü süchikat Jordán süpüla nuwoutisaajünüin nütüma Juan.
Otta müshia Juan, ayouktajüshi nümüin sünain maa nümüin: —Taya tayakai cheꞌojaaka amüin owoutisaajünaa pütüma, piakalaka neꞌe antüin tanainmüin süpüla tawoutisaajaa —nümakalaka nümüin Jesús.
Nüsouktakalaka Jesús nümüin: —Anasü müleka paaꞌinrüle joo tü tachuntakat pümüin, süka keeꞌireein taaꞌin tekeraajüin süpüshua tü nüchekakat chi Maleiwakai tapüleerua —nümakalaka Jesús. Je süka tü nümakat Jesús, naaꞌinrüin Juan tü nüchuntakat nümüin.
Kettaapa nuwoutisaajünüin Jesús, ashaꞌwalaa müshia nia shirokujee tü wüinkat. Je wanaa maꞌi sümaa tia, eerulaasü tü sirumakat chaa iipünaa. Niꞌrakalaka Jesús chi Naaꞌinkai Maleiwa sünain ashakataa nünainmüin sünain müin aka saaꞌin wane moꞌuwa.
Saapünakalaka joo wane pütchi chaa iipünaajee sünain maa: “Anii chi Tachonkai aishikai tapüla. Talatüshi maꞌi taya nümaa”.
Oꞌuninnüshi Jesús nütüma chi Naaꞌinkai Maleiwa isashiipaꞌamüin süpüla nuuꞌulakünüin aaꞌin nütüma Satanás chi sülaülakai yolujaa.
Otta Jesús, süchikijee maa aka pienchi shikii kaꞌi sünain aamüjaa, ouktüshi nia jamü.
Nüntakalaka joo chi Yolujaakai nünainmüin sünain nümüin nümüin: —Müleka Nüchonle pia Maleiwa, puluwataa türa ipakat shiiꞌiranajaaiwa pan —nümakalaka nümüin Jesús.
Asouktüshi Jesús niꞌipajee: —Nnojo. Ashajünüsü paala wane pütchi suluꞌu tü karaloukta nüchikimaajatkat Maleiwa, müsü yaa: “Nnojotsü shiain sümüiwa tü pankat katüin atüma soꞌu wayuu, kateerü oꞌu shiaya sütüma süpüshua tü nünüikikat chi Maleiwakai” —nümakalaka Jesús nümüin.
Nuꞌuninnakalaka joo Jesús nütüma chi Yolujaakai chamüin Jerusalénmüin eemüin tü aꞌwaajüleekat Maleiwa, sünain nüshaꞌwaleꞌerüin nia iipünaa süraloꞌu tü miichikat,
sünain nümüin nümüin: —Müleka Nüchonle pia Maleiwa, pumutta pümata yaajee mmoluꞌumüin. Aneechi pia saashin tü ashajuushikat makat mayaa: “Nuluwataajeena Maleiwa na aapieekana süpüla naaꞌinmajüin pia. Najapuluꞌuinjachi pia suulia sheewaꞌalaain puuꞌui sütüma ipa”, mataa sümakai tü ashajuushikat —nümakalaka chi Yolujaakai nümüin Jesús.
Asouktüshi Jesús: —Nnojo. Müsü tü ashajuushikat: “Nnojo juuꞌulaküin naaꞌin chi Jümaleiwasekai” —nümakalaka Jesús nümüin.
Nuꞌuninnakalaka joo Jesús nütüma chi Yolujaakai chamüin iipünaamüin saaꞌupünaa wane uuchi, sünain niiꞌiyatüin nümüin tü suumainkalüirua wayuu süpüshuaꞌale sünain anashaatain maꞌi shia.
Nümakalaka nümüin Jesús: —Müleka püsapainyoꞌukale pia yaa tamülatuꞌu sünain puꞌwaajüin taya, taapeerü pümüin tü suumainkalüirua süpüshuaꞌale —nümakalaka chi Yolujaakai nümüin Jesús.
Asouktüshi Jesús niꞌipajee: —Puꞌuna pümata toulia Satanás süka ashajuushin paala: “Nia juꞌwaajüinjachika, chi Jümaleiwasekai nümüiwa, nia jiꞌyataainjachika amüin nümüiwa” —nümakalaka Jesús nümüin.
Oꞌunamaatüshi chi Yolujaakai nuulia Jesús. Anta müsia wane aapieeirua nümaꞌanajeejatü Maleiwa nünainmüin Jesús süpüla saaꞌinmajüinjachin nia.
Naapapa Jesús nüchiki Juan sünain püreesain nütüma Herodes, aleꞌejüshi Galileamüin suluꞌumüin tü pueulokat Nazaret.
Oꞌuna müshia nia yalajee suluꞌumüin tü pueulo kanüliakat Capernaum süpüla kepiainjachin nia chaꞌaya. Je Capernaum, sotpaꞌasü tü palaa kanüliakat Galilea. Shia tü mma kepiapüꞌükat aluꞌu sümaiwa paala na wayuu judío nuuꞌuliwoꞌukana Zabulón ooꞌulaka Neftalí.
Antüshi Jesús chamüin Capernaum süpüla keraainjatüin tü nünüikikat chi Maleiwakai aküjünakat paala nütüma Isaías chi nünüikimaajachikai, tü makat:
“Na wayuu kepiakana suluꞌu tü mmakat Zabulón ooꞌulaka tü mmakat Neftalí, na kepiakana yaa suluꞌu tü mmakat Galilea pejekat sünain tü palaakat, pejekat sünain tü süchikat Jordán, na wayuu judíokana ooꞌulaka na eekana nnojolüin judíoin,
na eepüꞌükana sümaa piyuushi sünain kaainjalain, naapeerü mapeena nüchiki chi Maleiwakai süpüla nuꞌtteꞌerüin naya”.
Shiasa süchikijee soꞌu kaꞌikat tia, oꞌttüshi Jesús sünain aküjaa sümüin wayuu sainküin mma sünain maa sümüin: “Jiyaawajaa jumaala suulia jaainjala süka sülüꞌülüin nükalia chi Maleiwakai süpüla aluwatawaa jaaꞌu”.
Je wanaa sümaa waraittüin Jesús sotpaꞌapünaa tü palaa kanüliakat Galilea, niꞌrakalaka piamashii wayuu, wane Simón chi kanüliakai Pedro, ooꞌulaka Andrés chi nuwalakai. Ajunaꞌatshii tü nakusüinkat shiroku tü palaakat süka olojüliin naya jime.
—Anashii tamaatalai jia. Maa aka olojüliin jia jime, okotchajüinjana jia wayuu tamüin süpüla saapüinjatüin tanüiki —nümakalaka Jesús namüin.
Napüta namüsüja tü nakusüinkat süpüla oꞌunaa nümaa.
Nuꞌunaiwaꞌaya neꞌe Jesús mamüin aka türa, niꞌrüin joo piamashii wayuu pawalaawashii, na nüchooinkana Zebedeo. Jacobo nünülia wane, otta Juan chi nuwalakai. Areweentajaꞌatshii naya tü nakusüinkat yaa suluꞌu tü anuakat nümaa chi nashikai. Je neenakünapa nütüma Jesús,
napüta namüsüja tü naꞌanuainkat ooꞌulaka chi nashikai süpüla oꞌunaa nümaa Jesús.
Nuꞌunakalaka Jesús sainküinpünaa tü mmakat Galilea sünain nikirajüin wayuu suluꞌupünaa tü ekirajüleekalüirua wayuu judío chaꞌaya Galilea. Aküjüshi nia tü pütchi anasükat sümüin wayuu süchiki nukuaippa Maleiwa sünain aluwatawaa, je anasü nütüma wainma wayuu eekai ayuulin sütüma ayuulii eekai eein neꞌe.
Suꞌwalakajaakalaka nüchiki Jesús sainküinpünaa Galilea je sainküinpünaa tü mmakat Siria. Je sükajee tia, antinnüsü nünainmüin wainma wayuu eekai ayuulin sütüma ayuulii eekai eein. Antinnüshii na eekai müliain sütüma alin neꞌiruku, na eekai kaleꞌeruꞌuin yolujaa, na eekai koꞌkchichijaaraliin, je na eekai ouktüin asaꞌa. Eiyajünüshii napüshua nütüma.
Oushikajaasü wayuu watta saalin nüchiirua Jesús. Eejatü wayuu suluꞌujee Galilea, suluꞌujee tü poloosükot pueuloirua kanüliasü Decápolis, suluꞌujee Jerusalén ooꞌulaka Judea, je suluꞌujee tü mma waneekat saꞌata tü süchikat Jordán.
Niꞌrapa Jesús tü wattakat saalin wayuu antakat nünainmüin, oꞌunüshi nia saaꞌumüin wane namüna süpüla ekirajaa naya. Je nüikkalaapa, arütkaashii na nikirajüinkana nünainmüin.
Nuꞌttakalaka sünain ekirajaa tü wattakat saalin wayuu sünain maa namüin:
“Anataꞌaleeshiijaꞌa maꞌi jia eꞌrakana sünain cheꞌojaain chi Maleiwakai jümüin, süka jikeroteenain chamüin eere nuluwataain.
Anataꞌaleeshiijaꞌa maꞌi jia aꞌyalajakana nümüin Maleiwa saaꞌu jaainjala, süka jümülianneenain nütüma.
Anataꞌaleeshiijaꞌa maꞌi jia nnojoliikana pülain aaꞌin nuulia Maleiwa, süka saapüneerüin jümüin tü kasa anasü nüsülajeekat.
Anataꞌaleeshiijaꞌa maꞌi jia kachiiruakana aaꞌin aaꞌinraa tü anasükat, süka nükaaliijain jia Maleiwa süpüla juuntüin jaaꞌinrüin.
Anataꞌaleeshiijaꞌa maꞌi jia amüliajüliikana wayuu, süka jümüliajüneenain.
Anataꞌaleeshiijaꞌa maꞌi jia ulekana aaꞌin, süka jiꞌreechin Maleiwa.
Anataꞌaleeshiijaꞌa maꞌi jia akaaliijakana na juwalayuukana süpüla anajiraainjanain naya, süka jiꞌnnaajüneenain sünain nüchooin jia Maleiwa.
Anataꞌaleeshiijaꞌa maꞌi jia müliakana aaꞌin sütüma wayuu saaliijee jaaꞌinrüin tü nüchekakat Maleiwa jüpüleerua, süka jikeroteenain chamüin eere nuluwataain.
“Anataꞌaleeshiijaꞌa maꞌi jia müleka shiꞌrüle wayumüin wayuu jümüin saaliijee jünoujain tanain, müleka shimeꞌerainparale jia je müleka jaashajaanüle sünain mojuin pütchi jüchiki.
Meerü jukuaippa aka nakuaippa na nünüikimaajanakana Maleiwa paala sümaiwa sünain neꞌnnüin amüin natüma na jutuushikanairua. Otta jiakana soꞌu tü kaꞌi mülieenakat oꞌu jia sütüma wayuu, talata jia süka süpüshua jaaꞌin, süka jütüjaain naaꞌu chi Maleiwakai sünain nüsülajüinjatüin kasa anashaatakat jümüin chaa iipünaa eere nia”, nümakalaka Jesús namüin.
“Jiakana, müshii aka jia saaꞌin ichii jalouikat sümüin wayuu süpüshua. Maa aka nnojolüin sümojujaain asalaa sütüma ichii, akaainjana jia sümüin tü wayuukolüirua süpüla nnojolüinjatüin kooꞌomüin maꞌi saainjala. Otta müleka meꞌejüle tü ichiikat, nnojoleerü kasain saamüin sümüin wayuu. Ojotünüsü neꞌe anouipaꞌa süka nnojolüin anain süpüla ekünaa je süpüla shiküin mürüt. Akaajaa chi wayuu eekai nnojolüin noonooin sümaa tanüiki, nnojoleerü kasain naamüin tamüin.
“Müshii aka jia saaꞌin wane anakia, süka shiyaawatüinjatüin saaꞌu tü shiimüinkat wayuu jütüma. Maa aka jaꞌyain wane pueulo iipünaa saaꞌu namüna, akaajaa jiakana sünain jiiꞌiyatüin tü shiimüinkat waneepia sümüin wayuu.
¿Jalasü eꞌitaanüin wane luusa shipejaanüle? ¿Eꞌitaanüsü cheje suupünaa wushu? Nnojo. Eꞌitaanüsü eere süpülee luusa süpüla sünaküinjatüin kasa süpüshua.
Akaajaa jiakana, müleka jaaꞌinrüin waneepia tü anasükat suꞌupala wayuu. Je sükajee neꞌrüin tü kasa anasü jaaꞌinrakat, nayaawateerü aaꞌu nukuaippa Maleiwa je naꞌwaajeechin nia.
“¿Antüshi taya jaajüin süpüla sümalajaainjatüin tatüma tü nuluwataakat anain Moisés ooꞌulaka tü nashajakat na nünüikimaajanakana Maleiwa? Nnojo. Shia tantaka apüla takaaliijain jia süpüla joonooinjanain sümaa tü nümakat Maleiwa.
Shiimüin tü tamakat jümüin: Tü mmakat je tü kasa chakat iipünaa, ajaꞌlajaweerü soꞌuweena wane kaꞌi. Otta tü nünüikikat chi Maleiwakai ashajünakat paala nütüma Moisés, nnojoleerü ajaꞌttüin waneeshikaiyaaje noꞌu pütchi sünainjee waneꞌereꞌeya shikeraajapa süpüshua tü süküjakat achiki.
Chi wayuu eekai moonooin sümaa tü pütchi aluwataanakat anain nütüma Moisés, jaꞌitairü waneeshikaije neꞌe pütchi shiyouktünüle nütüma, otta nikirajüle wayuu sünain moonooloinjanain naya sümaa, mojuteechi nia chaꞌaya eere nuluwataain Maleiwa. Akaajaa chi oonookai sümaa tü nuluwataakat anain, sümaa nikirajüin sünain, kojuteechi nia chaꞌaya.
Tamüshii paala jia: Müleka nnojorule jülatüin sünain anain jia noulia na fariseokana ooꞌulaka na karalouktamaajanakana sünain jikeraajüin tü nüchekalakat chi Maleiwakai jüpüleerua, shiimüin sünain nnojoleenain ekerolüin jia chaꞌaya eere nuluwataain Maleiwa.
“Jiꞌraajüin tü nümapüꞌükat Moisés namüin na jutuushinuukana sümaiwa paala, tü makat mayaa: ‘Nnojo puꞌutüin saaꞌin wayuu. Je chi oꞌutakai saaꞌin wayuu, shiimüin sünain kasalajaneerüin nümüin tü naaꞌinrakat’.
Otta tanüiki tayakai jooluꞌu jümüin, müsü mayaa: Chi eekai naashichijaain nümüin wane nuwala, shiimüin sünain kasalajaneerüin nümüin tia nütüma Maleiwa. Otta müshia chi eekai niꞌrüin wayumüin süka nünüiki nümüin wane nuwala, shiimüin sünain kasalajaneerüin nümüin tia natüma na laülaayuukana. Otta müshia chi eekai mojuin nünüiki nümüin wane nuwala sünain ‘maaꞌin aaꞌinchi pia’ sünain nümüin nümüin, eesü süpüla nujutüneechin soꞌumüin tü sikikat eere süpülee tü ouktüsükalüirua.
“Sükajee tüü, wanaa sümaa püsülajüin kasa nümüin Maleiwa eere süpülee asülajaa, müleka sotüle paaꞌin sünain mojuin nünüiki pümüin wane puwala,
anakaja müleka püpütüle tü püsülajüinjatkat yaala süꞌütpaꞌa tü süpüleekat asülajaa süpüla puꞌunüinjachin nünainmüin chi puwalakai süpüla pukumajiraain sukuaippa nümaa. Je süchikijee, aleꞌeja meechia pia süpüla asülajaa nümüin Maleiwa.
“Müleka kaainjarale pia nuulia wane puwala, acheküshi pütüjamaatüin pünüiki nümüin süpülapünaa nuluwataain wane pütchipüꞌü pünainmüin suulia kojutajüin püpüleerua.
“Jiꞌraajüin tü nümapüꞌükat Moisés namüin na jutuushinuukana sümaiwa paala, tü makat mayaa: ‘Nnojo pümaꞌüjaain sümaa wayuu nnojotkat puꞌwayuusein otta nnojoikai puꞌwayuusein’.
Otta tanüiki tayakai jooluꞌu jümüin, müsü mayaa: Chi eekai niirakaain sümüin wane jierü sümaa keeꞌireein naaꞌin amaꞌüjirawaa sümaa, shiimüin sünain kaainjalain nia wanaa nümaa eekai nümaꞌüjaain sümaa wayuu nnojotkat nuꞌwayuusein.
Jalia pia suulia kaainjalaa sükajee tü kasa piꞌrakat. Anasüje neꞌe amüloulire puulia waneesia poꞌu suulia pikerolüin chamüin Hadesmüin sümaa tü piamasükat poꞌu, chaa eemüinjachire pujutünüin eere süpülee tü ouktüsükalüirua.
Jalia pia suulia kaainjalaa pia sükajee tü kasa paaꞌinrakat süka pajapü. Anasüje neꞌe amüloulire puulia waneesia pajapü suulia pikerolüin chamüin Hadesmüin sümaa tü piamasükat pajapü, chaa eemüinjachire pujutünüin eere süpülee tü ouktüsükalüirua.
“Jiꞌraajüin tü nümapüꞌükat Moisés namüin na jutuushinuukana sümaiwa paala, tü makat mayaa: ‘Müleka nücheküle wane wayuu süpüleerua nuuꞌulaain suulia tü nuꞌwayuusekat, cheꞌojaasü nüshajüin wane karaloukta aapiria tü nuꞌwayuusekat sünain nuuꞌulaainjatüin shia’.
Otta tanüiki tayakai jooluꞌu jümüin, müsü mayaa: Chi eekai nuuꞌulaain suulia nuꞌwayuuse, sümaa nnojolüin sümaꞌüjiraasüin nümaa wane wayuu naata nuulia, niꞌrala wayumüin sümüin. Süka jamüin, müleka kaꞌwayuusere tü jietkat süchikua, kaainjalasü. Je kasalajaneerü sümüin sümaꞌüjaain nümaa chi jekechikai suꞌwayuusein. Akaajaa chi wayuu kaꞌwayuusekai tü jierü ooꞌulaaushitkat, kaainjalashi niaꞌaya, je kasalajaneerü nümüin nümaꞌüjaain sümaa tü jierü ooꞌulaaushitkat.
“Jiꞌraajüin tü nümapüꞌükat Moisés namüin na jutuushinuukana sümaiwa paala, tü makat mayaa: ‘Müleka pümüle nümüin Maleiwa, “Pansaasü tanüiki pümüin”, anasü müleka pikeraajüle shia’.
Otta tanüiki tayakai jooluꞌu jümüin, müsü mayaa: Anakaja müleka lotüle pünüiki waneepia sümüin wayuu süpüshua sünain nnojolüinjachin püküjain alawaa. Nnojo neꞌe shiainjatüin pansaakat oꞌu pünüiki oꞌupalaa, maa aka suꞌupala tü kasa chakat iipünaa eere Maleiwa, süka chain nuluwataain Maleiwa,
maa aka suꞌupala tü kasa yaakat mmaluꞌu, süka shiain akumajuushin nütüma Maleiwa, maa aka suꞌupala tü kasa chakat suluꞌu Jerusalén, süka shiain nepiain na wayuu aluwataaushikana nütüma Maleiwa,
je maa aka pükajiraa piakai saaꞌu laülaain pia pümüiwa.
Müleka paaꞌinrüinjatüle wane kasa, ‘Aa’ meeshi neꞌe pia. Je müleka nnojolüinjatüle paaꞌinrüin shia, ‘Nnojo’ meeshi neꞌe pia. Atüjaaneena aaꞌu jia sünain pansaain jünüiki sükajee tia. Chi eekai nikirajüin naata suulia tüü, nia chi Kamaꞌüraikai.
“Jiꞌraajüin tü nümapüꞌükat Moisés namüin na jutuushinuukana sümaiwa paala, tü makat mayaa: ‘Müleka saaꞌinnüle wane kasa mojusü pümüin, anakaja müleka paaꞌinrüle shia sümüin tü aaꞌinrakat pümüin. Maa aka chi wayuu eekai niyuꞌlüin soꞌu wane wayuu, anasü shiyuꞌnnüle noꞌu. Je maa aka chi wayuu eekai niyuutüin sai wane wayuu, anasü shiyuutünüle nai’, makat.
Otta tanüiki tayakai jooluꞌu jümüin, müsü mayaa: Nnojo keeꞌireein paaꞌin pasalawaa. Müleka süsheꞌetünüle puꞌupünaa sütüma wane wayuu eꞌrülü wayumüin, anasü müleka nnojorule püchekajüin shia. Shia anaka aluꞌu müleka pujununtaale süpüla süsheꞌetünüin tü waneꞌe.
Je müleka süchuntünüle pümüin wane püsheꞌin saaꞌu paainjala, anasü müleka paapaleere tü sutujunakat.
Je müleka pütaꞌünnüle süpüla eꞌikaa wane chisoui waneemüin kilómetro, anasü müleka piꞌikaleꞌere piama kilómetro.
Je nümüin eekai cheꞌojaain kasa nümüin, püsülaja nümüin. Nnojo jeꞌiyein pia nuulia.
“Jiꞌraajüin tü nümapüꞌükat Moisés namüin na jutuushinuukana sümaiwa paala, tü makat mayaa: ‘Anashii aire jüpüla na jüpüshi judíokana. Otta na jüꞌünüükana, anashii kanainre jaaꞌin naya’.
Otta tanüiki tayakai jooluꞌu jümüin, müsü mayaa: Anashii aire jüpüla na jüꞌünüükana. Je anashii juchuntüle nümüin Maleiwa naaꞌu na eꞌrüliikana wayumüin jümüin
süpüla jiꞌnnaajünüinjanain sünain nüchooin jia Maleiwa chakai iipünaa, süka nüntirüin nuwarala chi kaꞌikai je nüꞌitirüin tü juyakat sünainmüin wayuu eekai kaainjaralin je eekai anamiain.
Müleka aire neꞌe jüpüla tü wayuu aikat apüla jia, shia neꞌe saaꞌinraka wayuu süpüshua. Mayaashiije kaainjaraliin naya, aisü napüla wayuu aikat apüla naya.
Je müleka jüsaküle neꞌe na juwalayuukana namüiwa, shia neꞌe saaꞌinraka wayuu süpüshua. Aaꞌinnüsü tia natüma na manoujainsaliikana.
Otta jiakana, anasü müleka aire wayuu süpüshua jüpüla maa aka naaꞌin chi Maleiwakai sünain alin shia nüpüla süpüshua.
“Jalia jia suulia keeꞌireejüin jaaꞌin jiꞌnnüinjanain sütüma wayuu wanaa sümaa jaaꞌinrüin tü kasa anasü nüchekakat Maleiwa jüpüleerua. Müleka jaaꞌinrüle neꞌe shia suꞌupala wayuu süpüla jiꞌnnüinjanain sütüma, mawalaajuujeena jia nütüma chi Jüshikai Maleiwa chakai iipünaa.
“Wanaa sümaa jüsülajüin sümüin wayuu eekai müliain, nnojo müin aka jia naaꞌin na wayuukana aapitkana süka kaasha suluꞌu tü ekirajüleekalüirua je suluꞌu tü wopukot süchiki tü kasa anasü naaꞌinrakat, süka wayuuin piama oꞌupünaachii naya. Shiimüin tü tamakat jümüin: Mayaashiije naꞌwaajünüin sütüma wayuu, nnojoleena aꞌwaajünüin naya nütüma Maleiwa.
Otta jiakana, wanaa sümaa jüsülajüin sümüin wayuu eekai müliain, jaaꞌinra tia sujuuna wayuu süpüshua süpüla nnojolüin sütüjaain saaꞌu. Nia Maleiwa chi Jüshikai atüjaaka saaꞌu tü kasa anasü jaaꞌinrakat sujuuna wayuu. Nuwalaajeena jia sükajee tia.
“Wanaa sümaa jüchuntüin nümüin Maleiwa, nnojo müin aka jia naaꞌin na wayuu alaayaakana. Ashaꞌwalaashii naya suꞌupala wayuu suluꞌu tü ekirajüleekalüirua je suluꞌu tü wopukot sünain achuntaa nümüin Maleiwa süka keeꞌireein naaꞌin eꞌnnaa sütüma wayuu. Shiimüin tü tamakat jümüin: Mayaashiije naꞌwaajünüin sütüma wayuu maaꞌulu yaa, nnojoleena aꞌwaajünüin naya nütüma Maleiwa mapeena.
“Otta jiakana, wanaa sümaa jaashajaain nümaa Maleiwa, jüsürülaa jipialuꞌumüin süpüla jüchuntüinjanain nümüin sujuuna wayuu süpüshua. Chi Jüshikai Maleiwa, nütüjaajeerü aaꞌu tü jaaꞌinrakat sujuuna wayuu je nuwalaajeena jia sünainjee tia.
Je tü jukuaippainjatkat sünain achuntaa nümüin Maleiwa, nnojoleerü müin aka sukuaippa wayuu eekai süchuntüin sümüin tü sümaleiwaseyaasükalüirua. Kaashajaaralii maꞌi naya. Aapüneerü, saaꞌin namüin, tü nachuntakat apüla sükajee kamaꞌain maꞌi naya sünain achuntaa.
Otta jukuaippa jiakana, nnojoleerü müin aka nakuaippa. Süpülapünaa jüchuntüin, nütüjaa aaꞌut chi Jüshikai Maleiwa süpüshua tü cheꞌojaakat jümüin.
“Meena jia jüchuntapa nümüin Maleiwa: Taata Maleiwa chakai iipünaa, kojutshaatashi pia watüma. Kasataalejese kojutüin pia sütüma wayuu süpüshua.
Kasataalejese püntüin maalü waꞌakamüin sünain aluwatawaa. Keeꞌireesü waaꞌin soonooin wayuu süpüshua yaa mmaluꞌu sümaa pünüiki, maa aka soonooin tü aapieekalüirua chakat iipünaa.
Anakaja müleka paapawaire wamüin weküin süpüla waneꞌewai kaꞌi.
Anakaja motüle paaꞌin tü waainjalakat, maa aka wayakana sünain motüin waaꞌin sümaꞌüla eekai sümaꞌülapalain waya.
Je nnojo piyüülajüin waya süpüla ooꞌulakünaa aaꞌin. Anasüje müleka puꞌtteꞌerüle waya nuulia chi Kamaꞌüraikai. Shia jüchuntiainjatka tia nümüin.
Müleka motüle jaaꞌin tü saainjalakat wayuu eekai kaainjalain juulia, alatinneerü jaainjala juuliaya nütüma chi Jüshikai Maleiwa.
Otta müleka nnojorule motüin jaaꞌin tü saainjalakat, nnojoleeria alatinnüin jaainjala juulia nütüma.
“Wanaa sümaa jaamajüin, nnojotsü jaꞌyashinjatüin sünain juꞌupünaa tü aamüjaakat süpüla sütüjaainjatüin jaaꞌu wayuu. Shia nakuaippakaꞌaya na wayuu piama oꞌupünaachiikana tia. Shiimüin tü tamakat jümüin: Mayaashiije naꞌwaajünüin sütüma wayuu saaꞌu naamajüin maaꞌulu yaa, nnojoleena aꞌwaajünüin nütüma Maleiwa mapeena.
Otta müshiꞌiya jiakana, wanaa sümaa jaamajüin, anakaja müleka jüpeinajaale juꞌwala sümaa juꞌlojooin juꞌupünaa,
süpüla nnojolüinjatüin shiyaawatüin wayuu saaꞌu sünain jaamajüin. Nia chi Jüshikai Maleiwa nümüiwa atüjaaka jaaꞌu je nuwalaajeena jia sünainjee tia.
“Anakaja müleka nnojorule jünaajaain kasa anasü yaa mmaluꞌu eere sheꞌe mma ajaꞌttirüinjatkat shia je eere suꞌluwajünüin.
Müleka jaaꞌinrüle tü anasükat sümüin wayuu, naapeerü jümüin Maleiwa tü kasa anasü matüjainkat keꞌewaa, matüjainkat ajaꞌttaa, matüjainkat aꞌluwajünaa, süka nümaꞌanain shia Maleiwa chaa iipünaa.
Je sükajee tia, acheküsü jülüjain jaaꞌin tü kasa anasü chakat iipünaa aapünüinjatkat jümüin. Nnojo jülüjain jaaꞌin waneepia tü kasa jünaajaakat yaa mmaluꞌu.
“Otta tü woꞌukot, müsü aka saaꞌin suwarala luusa, süka weꞌrüin tü kasa wapüleeruakat sütüma. Müleka anale tü woꞌukot, weꞌrüin tü kasakat süpüshua sütüma.
Akaajasa moꞌupaꞌale waya, müsatüsü tü mmapaꞌakat woꞌuluꞌu. Akaweeria müleka ulere tü jaaꞌinkat, jüüjüüjeena jia sünain aaꞌinraa tü anaakat. Otta müleka yarüttüle jaaꞌin, shieerü jaaꞌinraka tü mojusükat, nnojoleerü jaaꞌinrüin tü anaakat. Otta müleka ayatüle ulein tü jaaꞌinkat sümaa jiyouktüin tü yarüttüsükat, jaaꞌinreerü tü anaakat waneepia sümüin wayuu.
“Maa aka kojutaꞌatüle piamashii laama nütüma chi aꞌyataaikai sünain alin nüpüla wane je sünain maalin nüpüla chi waneꞌe, meechi aka Maleiwa jütüma müleka shiale kachiiruain jaaꞌin tü washirüükat nuulialeꞌeya.
“Nnojo jüshapataain aaꞌin saaꞌu tü jiküinjatkat je tü jüsüinjatkat, katüinjatkat atüma joꞌu, je saaꞌu tü kuluulu jaꞌatajatkat anainjatkat atüma jiyolojo. Tü talateetkat atüma jaaꞌin, nnojotsü shiain neꞌe tü eküülü katüinjatkat atüma joꞌu, nnojotsü shiain neꞌe tü kuluulu anainjatkat atüma jiyolojo.
Jülüja jaaꞌin sukuaippa tü wuchiikalüirua. Mapünajüinsat shia je manaajaalasat shia shiküin, nnojotpaja eꞌrüin jamü shia, süka shikinnüin nütüma chi Jüshikai Maleiwa chakai iipünaa. Jialeeka jiakana, aaꞌinmajünüshii waneepia nütüma Maleiwa, süka alanaꞌaleein jia sünain kojutüin nütüma suulialeꞌeya tü wuchiikalüirua.
Je tü shapawaakat aaꞌin, nnojoleerü kasain saapüin jümüin süpüla epijawaa.
“¿Jamüsü jüshapajaakaꞌa saaꞌu tü jüsheꞌinjatkat? Jülüja jaaꞌin sukuaippa tü süsiikat tü wüitshiikat sünain anashantain maꞌi tü sünoꞌukot. Mayaainje nnojolüin aꞌyataain je nnojolüin saainjüin süsheꞌin,
alanaꞌaleesia maꞌi sünain anachonin shiyolojo suulialeꞌeya sünoꞌu nüsheꞌin Salomón chi washitshaanakai sülaülashikai mma paala sümaiwa.
¿Jamüsü nnojotkaꞌa jünoujain sünain jaaꞌinmajünüin nütüma Maleiwa? Tü süsiikat, anashaatasü maꞌi sünoꞌu nütüma Maleiwa, mayaasüje julumaatüin shia sümaa saꞌajünüin mapa. Müshiꞌiya jiakana, aaꞌinmajünüshii nütüma suulialeꞌeya tü süsiikalüirua wüitshii.
“Je sükajee tia, nnojo jüshapajaain aaꞌin sünain müin jünüiki: ‘¿Kasa weküinjatka? ¿Kasa wasüinjatka? ¿Kasa waꞌatüinjatka?’.
Ashapataasü maꞌi naaꞌin na manoujainsaliikana waneepia saaꞌu kasa eekai müin aka tia. Aluꞌujasa jiakana, anakaja müleka nnojorule jüshapataain aaꞌin saaꞌu tia maa aka naaꞌin nayakana. Soto jaaꞌin sünain nütüjaain saaꞌu chi Jüshikai Maleiwa tü cheꞌojaakat jümüin je naaꞌinmajeena jia waneepia.
Tamüshii jia waneꞌewaꞌi jukua: Müleka keejiale jümüin niainjachin chi Maleiwakai aluwataain jaaꞌu sümaa keeꞌireein jaaꞌin tü nüchekakat jüpüleerua, aapüneerü jümüin süpüshua tü cheꞌojaakat jümüin.
Je sükajee tia, nnojo jüshapajaain aaꞌin saaꞌu tü alateetkat mapeena, süka wainmeerüin tü kasa jülüjüinjatkat jaaꞌin mapeena. Nnojotsü anain jüshapataale aaꞌin saaꞌu kasa wainma maaꞌulu yaa.
“ ‘Kaainjarai nia’ anakaja nnojorule jümüin sümüin wane wayuu. Müleka jaaꞌinrüle tia, ‘Kaainjarai pia’ meechi chi Maleiwakai jümüin.
Süka jamüin, müleka mamüliajule chi wayuukai jütüma, nnojoleena jia nümüliajüin Maleiwa. Je müleka jiyoujüle nia sünainjee wane wwatua neꞌe naainjala, akaweenia jiakana nütüma Maleiwa jaꞌitasü wwatuain neꞌe jaainjala.
“Jia ayoojaakana waneepia na juwalayuukana, müshii aka jia naaꞌin wane wayuu eekai niꞌrüin yarüttüsü suluꞌu noꞌu chi nuwalakai sünain, ‘Tawalaa, anashi tayuꞌrule tü yarüttüsükat suluꞌujee poꞌu’, sünain nümüin nümüin. Otta nnojotsü nütüjaain aaꞌu sünain eein wane saꞌata wunuꞌu suluꞌu tü noꞌukalia maꞌi.
Jiakana piamakana akuaippa, müleka juuꞌulaale suulia kaainjalaa, juunteerü jiiꞌiyatüin namüin na juwalayuukana sünain kaainjalain naya.
“Tü kasa anasü akatannakat süpüla saapünüinjatüin nümüin Maleiwa, nnojo jujutüin shia sümüin wane erü, süka yarüttüin tü mürütkat noꞌuluꞌu Maleiwa. Müleka jaapüle shia sümüin, awataajeerü jünainmüin sünain sojottüin jia. Otta tü kasa anasükat, nnojo jojotüin shiaꞌaya sümüin püülükü, süka nnojolüin shiyaawatüin saaꞌu sünain akataluushin nümüin Maleiwa. Süꞌtküteerü aaꞌu neꞌe.
“Anakaja müleka juchuntüle nümüin Maleiwa waneepia süka süpüshua jaaꞌin. Maa aka wane wayuu nuchuntüle, aapüna amüinchi. Maa aka wane wayuu mekeerüle, nünta anainrü tü nüchajaakat achiki. Maa aka wane wayuu nütaletüle miichoꞌu, ajutanna apüleechi.
“¿Jamüsü jukuaippa jiakana namüin jüchonnii? Maa aka nüchuntüle pümüin wane pan chi püchonkai, ¿paapeerü wane ipa nümüin? Nnojo taa.
Jama müleka nüchuntüle wane jime, ¿paapeerü wane wüi nümüin? Nnojo taa.
Eerejeꞌe neꞌe wayuuin kaainjaraliin jia, atüjashii jia aapaa kasa anasü namüin na jüchooinkana. Nialeeka chi Jüshikai Maleiwa chakai iipünaa, alanaꞌaleeshia maꞌi sünain anamiain jümüin. Naapeerü kasa anasü jümüin müleka jüchuntüle nümüin.
Anasü müleka jaaꞌinrüle tü anasükat sümüin wayuu, maa aka jücheküin saaꞌinreein tü anasükat jümüin. Shia aluwataanaka anain wayuu nütüma Moisés ooꞌulaka natüma na nünüikimaajanakana Maleiwa.
“Chi eekai nnojolüin nünoujain tanain, nnojoleechi ountüin ekeroloo chamüin eere nuluwataain Maleiwa. Wainmeerü wayuu mekerolüinkat süka nnojolüin nanoujain tanain. Müshii aka naya saaꞌin wayuu eekai süneeküin oꞌunaa suluꞌu wopu eekai jerulüin saaꞌu mapüleein napüleerua. Otta na anoujashiikana tanain, nnojoleena wainmain. Müshii aka naya saaꞌin wayuu eekai süneeküin wopu eekai moulin jaꞌitasü kapüleein napüleerua. Anakaja müle aka jia naaꞌin na wayuu oꞌunakana suluꞌu wopu mouisü.
“Jalia jia suulia jünoujain nanüiki na nünüikimaajanayaakana Maleiwa. Anamiayaashii naya sümaa keeꞌireein naaꞌin namalajirüin tü jünoulakat.
Jütüjaajeena aaꞌu sünain naküjain alawaa sükajee tü kasa naaꞌinrakat jiꞌrüin. Jülüja jaaꞌin sukuaippa wane wunuꞌu. Müleka shiꞌnnüle süchon tü wunuꞌukot, atüjaaneerü aaꞌu kasain kachoin. Tü uuwakat, nnojotsü atpajünüin sünainjee wunuꞌu eekai keimsein, je tü süchonkot ‘higuera’, nnojotsü atpajünüin sünainjee wunuꞌu eekai eein neꞌe.
Wane wunuꞌu eekai shikaajünüin achoin, anasü tü süchonkot, nnojotsü kachoin eekai mekaajuuin. Otta wane wunuꞌu eekai mekaajuuin süchon, nnojotsü kachoin eekai shikaajünüin.
Süpüshua tü wunuꞌukolüirua eekai nnojolüin anain süchon, ashottüneerü sümaa sujutünüin soꞌu siki.
Akaajaa na nünüikimaajanayaakana Maleiwa, jütüjaajeena aaꞌu sünain naküjüin alawaa sükajee tü kasa naaꞌinrakat jiꞌrüin.
“Mayaasüje, ‘Senyotkalee, kojutüshi pia watüma’ jümüin tamüin, müleka nnojorule jaaꞌinrüin tü nüchekakat jüpüleerua chi Tashikai chakai iipünaa, nnojoleena ekerotüin jia chaꞌaya eemüinre nuluwataain.
Je soꞌuweena tü kaꞌi süsaleetkat oꞌu wayuu saainjala nütüma Maleiwa, meerü wayuu wainma tamüin: ‘Senyotkalee, ¿nnojotsü shiimüin sünain laülaain waya pütüma sünain waküjapüꞌüin pünüiki, sünain wayuꞌlapüꞌüin yolujaa süleꞌeruꞌujee wayuu, je sünain waaꞌinrapüꞌüin tü kasa anasü nütüjakat apüleerua Maleiwa nümüiwa?’.
Otta tayakai, meechi taya namüin: ‘Jia kaainjaraliikana, ¿joujanakai jia teꞌraajüin? Juꞌuna yaajee toulia’.
“Chi wayuu eekai nüntüin tanainmüin, sünain naapajüin tü tekirajakat anain, sünain naaꞌinrüin waneepia tü taluwataakat anain nia, ¿kasa maka aka nia? Müshi aka nia naaꞌin wane wayuu eekai yalayalain süpüla aainjaa miichi. Nüpotüin tü mmakat süpüleerua tü nipiakat süpüla nükumajüinjatüin shia saaꞌu ipa.
Je süntapa wane juya miyoꞌushaata sünainmüin tü miichikat sümaa katsüin tü jouktaikat, nnojotsü ojuttüin shia, süka ichein maꞌi sükumajia.
Akaajasa chi wayuu eekai naapajüin tü tekirajakat anain sünain nnojolin naaꞌinrüin tü taluwataakat anain, müshia aka nia naaꞌin wane wayuu eekai matüjain süpüleerua aainjaa miichi. Nükumajüin tü miichikat saaꞌu mma neꞌe sünain nnojolin nüpotüin tü mmakat süpüleerua tü nipiakat.
Je süntapa wane juya miyoꞌushaata sünainmüin tü miichikat sümaa katsüin tü jouktaikat, ojuttüsü shia”, nümakalaka Jesús namüin.
Je kettaapa nünüiki Jesús sünain ekirajaa tü wayuukolüirua chaꞌaya saaꞌu tü namünakat, ponusü maꞌi naaꞌin na wayuukana tü nünüikikat,
süka shiyaawatüin saaꞌinyaka naaꞌu sünain niꞌitaaushin nütüma Maleiwa süpüla ekirajaa nünüiki, süka nnojolüin müin aka naaꞌin na karalouktamaajanakana.
Je nüshakatapa Jesús saaꞌujee tü namünakat, oꞌunüsü wayuu watta saalin nümaa.
Arütkaashi nünainmüin wane wayuu mayeinshi sütüma ajaꞌttaa ata. Asapainyoꞌukashi nia nümülatuꞌu Jesús sünain nüchuntüin nümüin: —Senyotkalee, müinka pücheküle, piiyaja taya —nümakalaka chi wayuukai.
Niyurulakalaka joo nütüna Jesús nünainmüin chi ayuuishikai sünain naapaain nia. —Tacheküin süpüleerua anainjachin pia —nümakalaka nümüin. Anaichipa joo chi wayuukai. Nnojolüitpa ajaꞌttüin tü nütakat.
Aashajaashi joo Jesús nümüin chi wayuukai nüchikua: —Otta müshia jooluꞌu, nnojo püküjain sümüin wayuu püchiki sünain teiyajüin pia. Puꞌuna palajana eemüin chi sacerdotekai süpüla piiꞌiyatüinjatüin nümüin tü pütakat süpüla naapüinjatüin nümüin Maleiwa tü mürüt ouktajatkat saaꞌu anaichipain pia, maa aka tü nuluwataakat anain Moisés paala sümaiwa. Je sükajee tia, sütüjaajeechi aaꞌu pia wayuu sünain anaichipain pia süpüla saꞌakainjachin pia püchikua —nümakalaka Jesús nümüin.
Je nikerolapa Jesús suluꞌumüin tü pueulokat Capernaum, arütkaashi wane sülaülashi surulaat nnojoikai judíoin nünainmüin. Nüchuntakalaka kaalinyüü nümüin Jesús:
—Senyotkalee, ayuuishi chi tachepchiakai tepialuꞌu. Müliashi maꞌi nia sütüma ouktüin nüsaꞌa —nümakalaka chi sülaülashikai surulaat.
Nümakalaka Jesús: —Oꞌuneechi joo taya pümaa teiyajaiwa nia.
Otta chi sülaülashikai surulaat, nüsouktakalaka nümüin Jesús: —Nnojoishi kasajachin taya pümüin, saaꞌin tamüin. Otta müleka püküjale neꞌe wane pütchi, tatüjaa aaꞌut sünain aneechin chi tachepchiakai sütüma tü pümakat.
Tayakai, laülaashi taya saaꞌu surulaat. Tatüjaain saaꞌu aluwataanaa maa aka tatüjaain saaꞌu aluwatawaa. Müleka tajütüle wane surulaat, oꞌunüshi. Müleka teenaküle nia, antüshi. Müleka taluwataale chi tachepchiakai, naaꞌinramaatüin motsoꞌo tü taluwataakat anain nia —nümakalaka nümüin Jesús.
Oponojoosü maꞌi naaꞌin Jesús sütüma tü nümakat chi sülaülashikai surulaat. Ajununtaashi joo sünain nümüin sümüin tü wayuukolüirua wattakat saalin eekat nümaa: —Shiimüin tü tamakat jümüin: Miyoꞌutaaleejaꞌa nünoula chi sülaülashikai surulaat tanain. Nnojoishi eein wane makai aka naaꞌin sünain anoujaa tanain, jaꞌitakaja neꞌe naꞌaka na wayuukana Israelkana.
Tamüshii paala jia: Anteerü wayuu wainma eekai wüinpujeekualüin ooꞌulaka eekai wopujeekualüin sünain ekerolaa chamüin eere nuluwataain Maleiwa sünainmüin wane ekawaa miyoꞌu nümaa Abraham ooꞌulaka Isaac ooꞌulaka Jacob.
Otta na wayuu aneekünakana paala süpüla nayainjanain na nüpüshikana Maleiwa, süka nayouktüin nia, ayouktüneena naya nütüma süpüleerua nekerolüin chaꞌaya nünainmüin. Aꞌyalajeena maꞌi naya süka makatüinjanain anouipaꞌa saꞌaka piyuushi —nümakalaka Jesús namüin na wayuukana.
Nümakalaka Jesús joo nümüin chi sülaülashikai surulaat: —Anakaja puꞌunüle. Aneechi joo chi püchepchiakai nütüma Maleiwa süka pünoujain sünain anainjachin nia tatüma —nümakalaka Jesús nümüin. Je chi nüchepchiakai, anaichipa nia wanaa maꞌi sümaa naashajaain Jesús nümaa chi sülaülashikai surulaat.
Shiasa mapa, antüshi Jesús nipialuꞌumüin Pedro. Eejatkalaka nüpüla tü nimeshikat Pedro sünain ayuulin sütüma aapuwaa.
Nürütkaakalaka joo sünainmüin sünain naapaain sajapü. Naawaleꞌerakalaka tü ayuuliikat suulia. Je süka anaitpain shia, atamaamaatüsü sünain shikirüin nia.
Je motsopa kaꞌi, antinnüsü wainma wayuu kaleꞌeruꞌusü yolujaa nünainmüin Jesús. Nujuittirakalaka tü yolujaakalüirua süka nünüiki je niiyajüin tü ayuuisükalüirua süpüshua.
Alatüsü tüü süpüla keraainjatüin tü nünüikikat chi Maleiwakai nüchiki Cristo aküjünakat paala nütüma Isaías chi nünüikimaajachikai sünain maa: “Taashishii waya nütüma suulia süpüshua tü ayuulii eekat wanain”.
Niꞌrapa Jesús tü wayuu wattakat saalin nüꞌütpaꞌa, “Anashii woꞌunüle waneemüin saꞌata tü palaakat”, nümakalaka namüin na nikirajüinkana.
Je nnojoliiwaꞌaya noꞌunüin suluꞌu tü anuakat, arütkaashi wane karalouktamaajachi nünainmüin Jesús sünain nümüin nümüin: —Ekirajüikalee, pümaajeechi taya eepünaale pia —nümakalaka nümüin.
Nüsouktakalaka Jesús nümüin: —Tü walitkalüirua, eesü ishi süpüla eeinjatüle sütunküin. Je tü wuchiikalüirua, kepiasü iipünaa eere sütunküle. Otta tayakai, chi Shipayakai Wayuu, mepiasai —nümakalaka Jesús.
Otta nünüiki wane nikirajüinkai Jesús, müsü mayaa: —Senyotkalee, alüꞌütsü nükalia chi tashikai süpüla ouktajachin. Anashi tojoitüle nia palajana süpülapünaa toꞌunüin pümaa —nümakalaka nümüin Jesús.
Nüsouktakalaka Jesús nümüin: —Anakaja nayale ojoitüin, na püpüshi makana saaꞌin wayuu ouktüsü saaꞌu nnojolüin nanoujüin tanain. Otta piakai, anakaja puꞌunüle tamaa —nümakalaka Jesús nümüin.
Noꞌotookoloko Jesús suluꞌumüin tü anuakat namaa na nikirajüinkana.
Je sümaꞌinruꞌu waraittüin tü anuakat shirokupünaa tü palaakat natüma na nikirajüinkana, anta müsia joo wane wawai nanainmüin sünain shiꞌyotüin palaa suluꞌumüin tü anuakat. Otta müshia Jesús, atunküshi.
Narütkaakalaka na nikirajüinkana nünainmüin. —Senyotkalee, püchijiraa maala süpüla puꞌtteꞌerüinjanain waya. Ouktüshii taa waya —namakalaka nümüin.
Nüsouktakalaka Jesús namüin: —¿Jamüshii mmotkaꞌa jia? ¿Jamüshii nnojoliikaꞌa jünoujüin paala sünain toꞌtteꞌerüinjanain jia suulia tü wawaikat? —nümakalaka namüin. Nüshaꞌwalaakalaka Jesús sünain nüchiajaain tü wawaikat sümaa tü palaa koꞌontakat nanainmüin. Ejimalaa müsia joo tia sütüma nünüiki.
Otta na nikirajüinkana: —¿Jaraikai wayuukai chii, kacheꞌekai amüin wawai ooꞌulaka tü palaakat? —namakalaka sünain ponüin naaꞌin tü neꞌrakat.
Je süntapa tü anua kaluꞌukot Jesús namaa na nikirajüinkana waneemüin saꞌata palaakat eere kepiain wane wayuuirua kanüliajüsü Gadareno, eeshii napüla piamashii wayuu kaleꞌeruꞌushii yolujaa. Nantakalaka nünainmüin Jesús saꞌakajee tü amuuyuukalüirua. Saaꞌu jashichipüꞌüin naya, mmotpüꞌüsü wayuu seema waraittaa chapünaa chaꞌaya eere kepiain naya.
Emetutsü joo nanüiki na yolujaa naleꞌeruꞌukana na wayuukana sünain namüin: —Jesúsuu, Nüchonkaꞌiya Maleiwa, ¿jamüinjatü wakuaippa pütüma? ¿Antüshi pia süpüla müliainjanain waya pütüma süpülapünaa tü kaꞌi süsalainjanakat oꞌu waya waainjala? —müshii naya.
Eejatü wane püülüküirua wainma ekajaain maa aka tüsa.
Nachuntüin na yolujaakana wainmatua nümüin Jesús sünain namüin nümüin: —Müleka pujuittirüle waya, anakaja müleka püjütüle waya süleꞌeruꞌumüin tia püülükkalüirua —namakalaka nümüin Jesús.
—Juꞌuna jümaarüleen —nümakalaka Jesús namüin. Ojuitta müsüja tü yolujaakalüirua naleꞌeruꞌujee na wayuu piamashiikana sünain shikerolüin süleꞌeruꞌumüin tü püülükkalüirua. Apantajaayaa müsü tü püülükkalüirua saaꞌujee tü namünakat shirokumüin tü palaakat. Ooꞌuwoꞌutkalaka shia süpüshua.
Na arüleejüliikana tü püülükkalüirua, apantajaashii naya suluꞌumüin tü pueulokat sünain aküjaa süchiki tü püülükkalüirua je nachiki na piamashii kaleꞌeruꞌushiikana yolujaa.
Otta na wayuu aapakana nanüiki suluꞌu tü pueulokat, oꞌunüshii naya nünainmüin Jesús süpüla nachuntüin nümüin süpüla nuꞌunüinjachin noulia suluꞌujee tü noumainkat.
Noꞌotookalaka Jesús nüchikua sünain oꞌunaa Capernaummüin eejeewaꞌire nia.
Je chaꞌaya, süntakalaka wane wayuuirua nünainmüin sünain nalüꞌüjiraain wane wayuu ayuuishi süka süi shiiꞌiree niiyajeein nia. Oukta asaꞌachi, oukta atünachi. Nütüjaapa Jesús saaꞌu nanoula na wayuukana, aashajaashi nia nümüin chi ayuuishikai: —Tawalachee, anakaja talatüle paaꞌin. Talatirüitpa paainjala puulia —nümakalaka nümüin.
Otta wane na karalouktamaajana yaakana saꞌaka tü wayuukolüirua, müsü naaꞌin: “¿Jaraikai wayuu chi eꞌrüiyaaka aaꞌin wayumüin süpüleerua nünüiki nümüin Maleiwa?”.
Otta müshia Jesús, süka niyaawatüin saaꞌu tü suluꞌukat naaꞌin, asouktüshi nia namüin: —¿Jamüshii jia mojukaꞌa jünüiki tamüin suluꞌu jaaꞌin?
Je wanaa sümaa tamüin nümüin, “Talatirüitpa paainjala puulia”, nnojoishi jütüjaain aaꞌu tayakai, chi Shipayakai Wayuu, sünain laülaain süpüla alatiraa saainjala wayuu.
Otta müsia jooluꞌu, jütüjaweechi aaꞌu taya sünain laülaain süka tameechin nümüin: “Püshaꞌwalaa, waraittaiwa pia”. Aashajaashi joo Jesús nümüin chi oukta asaꞌachikai: —Püshaꞌwalaa. Pülüꞌüjaa puꞌula. Puꞌuna pipialuꞌumüin —nümakalaka nümüin.
Ashaꞌwalaashi joo chi wayuukai sünain nuꞌunüin nipialuꞌumüin.
Ponokalaka maꞌi saaꞌin tü wayuukolüirua tü shiꞌrakat je naꞌwaajüin Maleiwa saaꞌu laülaain Jesús nütüma süpüla eiyajaa wayuu.
Shiasa mapa süchikijee tia, sünain nuꞌunüin Jesús yalajee, eeshi nüpüla wane wayuu kanüliashi Mateo joyotüin eere niꞌyataale. Okotchajüi neerü nümüin chi sülaülashikai mma. —Anashi tamaatalai pia —nümakalaka Jesús nümüin. Nüshaꞌwalaakalaka joo Mateo sünain oꞌunaa nümaa Jesús.
Shiasa süchikijee tia, neenakakalaka Mateo wainma wayuu nipialuꞌumüin sünainmüin wane ekawaa nüpüla Jesús namaa na nikirajüinkana. Je naꞌaka na wayuu eküshiikana, eeshii wainma na kaainjaraliikana naashin na fariseokana, maa aka na okotchajüliikana neerü nümüin chi sülaülashikai mma.
Otta na wayuukana fariseokana neꞌrapa tia, mojusü nanüiki namüin na nikirajüinkana Jesús sünain namüin namüin: —¿Jamüshi cheje eera nikaakaꞌa chi ekirajüikai jia namaa na eekana kaainjaraliin maa aka na okotchajüliikana neerü? —namakalaka namüin.
Naapapa Jesús tü namakat na fariseokana namüin na nikirajüinkana, nüsouktakalaka neꞌipajee: —Wane wayuu eekai nnojolüin ayuulin, nnojotsü cheꞌojaain tottoolu sümüin. Shia cheꞌojaaka amüin eekai ayuulin.
Sükajee tüü, antüshi taya saꞌakamüin wayuu süpüla achajawaa süchiki eekai kaainjaralüin shiiꞌiree sükatalaain suulia saainjala. Nnojoishi taya antüshin süpüla achajawaa süchiki eekai maainjalain saaꞌin namüin. Jülüja jaaꞌin tü nünüiki Maleiwa ashajünakat paala sümaiwa suluꞌu tü nüchikimaajatkat Maleiwa sünain maa: “Tacheküin süpüleerua kamaneein jia sümüin wayuu. Nnojotsü tacheküin mürüt oꞌutünajatkat aaꞌin tamüin” —nümakalaka Jesús namüin.
Nantakalaka na nikirajüinkana Juan nünainmüin Jesús sünain nasakirüin nia sünain namüin nümüin: —Aamüjapüꞌüshii waya wanaa sümaa aashajawaa nümaa Maleiwa, maaꞌaya aka na fariseokana. ¿Jamakaꞌa joo na pikirajüinkana nnojoliikaꞌa naamajüin? —namakalaka nümüin Jesús.
Nüsouktakalaka Jesús neꞌipajee sünain nikirajüin naya süka sukuaippa tü kasa eꞌnnakat sainküin mma sünain nümüin namüin: —Tü wayuu antakat sünain shikiira wane kaꞌwayuusee, anasü talatüle saaꞌin sümaa nnojolüin mojuin saaꞌin wanaa sümaa eein chi kaꞌwayuuseshikai namaa. Akaajaa tayakai jooluꞌu, süka eein taya namaa na tekirajüinkana, anasü talatüle naaꞌin. Aluꞌujasa mapa takatalaapa noulia, eeshii süpüla naamajüin —nümakalaka Jesús namüin.
Aashajaashi Jesús jooluꞌu namüin nüchikua: “Nnojotsü anain müleka shiꞌyotoonüle wane shiꞌipa kuluulu eekai jeketüin süpüla ekeittiajünaa süka wane asheꞌin eekai laülaain. Amojujaajeerü süpüshua wanaa sümaa süshijaanüin süka süsüküijaweerüin. Akaajaa jiakana, nnojotsü anain masütaajule jia sünain tü jünoujakat paala wanaa sümaa jünoujain tü pütchi jeket tekirajakat anain.
Maaꞌaya aka wane wiino. Müleka sülaꞌannüle wane wiino eekai saashüꞌüjünajatüin suluꞌu wane paaꞌata eekai laülaain, eesü süpüla süchatajaain tü paaꞌatakat sütüma jashüꞌüpa. Amülouleerü tü wiinokot ooꞌulaka tü paaꞌatakat. Shiꞌitaaneekalaka wane wiino eekai saashüꞌüjünajatüin suluꞌu wane paaꞌata eekai jeketüin suulia amüloulin tü wiinokat ooꞌulaka tü paaꞌatakat”.
Wanaa sümaa naashajaain Jesús sümaa tü wayuukolüirua, nüntakalaka wane wayuu laülaashi suluꞌu tü ekirajüleekat tü judíokolüirua sünain nüsapainyoꞌukain nümülatuꞌumüin Jesús, sünain nümüin nümüin: —Kaalin taya püpüla, ouktüsü tü tachonkot. Tatüjaa aaꞌulu müleka puꞌunüle sünainmüin sümaa piꞌitaainjatüin pajapü sünain, kateerü soꞌu süchikua —nümakalaka nümüin Jesús.
Nuꞌunakalaka Jesús je na nikirajüinkana nümaa chi wayuukai.
Shiasa nükoyoloiwaꞌaya Jesús, süntakalaka nünainmüin nüchiiruajee wane jierü ayuuisü sünain shipettüin sot nüsheꞌin. Polooirü piammüin juya amülain isha sümüin waneepia.
“Müleka tepettüle neꞌe sot nüsheꞌin, aneerü taya”, mapüꞌüsü saaꞌin.
Ajununajaashi Jesús sünain niꞌrüin tü wayuukot. —Nii waaꞌiraa, anakaja talatüle paaꞌin. Anaitpa pia süka pünoujain tanain —nümakalaka Jesús sümüin. Anasü shia wanaa maꞌi sümaa naashajaain Jesús sümaa.
Je süchikijee tia, ayatshia nia oꞌunüin nipialuꞌumüin chi laülaashikai. Shiasa nikerolapa, eesü nüpüla wainma wayuu sünain aꞌyalajaa ooꞌulaka wane amaasijaalüirua.
—Juꞌuna jümaala yaajee yaa. Tü jintutkot, nnojotsü ouktüin, atunküsü neꞌe —nümakalaka namüin. Otta tü wayuukolüirua, asirajüsü nüka Jesús sütüma tü nümakat.
Nujuittirapa anooipaꞌamüin tü wayuu wattakat saalin, ekerotshi Jesús eemüin tü jintutkot. Naapaakalaka joo sajapü. Süshaꞌwalaakalaka sünain katüin soꞌu.
Suꞌwalakajaakalaka joo sainküin mma süchiki tü naaꞌinrakat Jesús.
Shiasa nuꞌunapa Jesús suluꞌujee shipia tü jintutkot, eeshii piamashii wayuu moꞌusalii sünain oꞌunaa nüchiiruajee suluꞌu tü wopukot sünain naꞌwaatüin nümüin: —Jesúsuu, Nülüinkai David, anashi müleka pümüliajüle waya.
Shiasa nikerolapa Jesús suluꞌumüin wane miichi, arütkaashii na wayuu moꞌusaliikana nünainmüin. Nüsakirakalaka Jesús naya: —¿Anoujashii jia sünain tountüin teiyajüin jia? —nümakalaka. —Aa shiimüin, Ekirajüikalee —nasouktakalaka nümüin.
Niꞌitaakalaka Jesús najapü saaꞌu tü noꞌukot waneꞌewaꞌire nakua sünain nümüin namüin: —Anashii koꞌule jia jooluꞌu saaꞌu jünoujain tanain.
Koꞌu müshiija na wayuukana. Otta Jesús, nüchiajaakalaka naya sünain nümüin namüin: —Nnojo jüküjain jüchiki sümüin wayuu sünain jiiyajünüinapain tatüma —nümakalaka.
Otta na wayuu moꞌusaliikana paala, oꞌunüshii naya sünain naꞌwalakajüin sainküin mma süchiki tü naaꞌinrüitpakat Jesús naka.
Shiasa noꞌunapa na wayuukana nümaꞌanajee Jesús, antinnüshi wane wayuu nünainmüin. Manüisai nia süka kaleꞌeruꞌuin yolujaa.
Kanüikalaka nia shiyuꞌnnapa nuulia nütüma Jesús. Otta tü wayuukolüirua eejatkat jutkatüin, awatüsü maꞌi saaꞌin süka anaichipain nia shiꞌrüin: —Nnojotsü weꞌrüirüin kasa eekai müin aka tia yaa suluꞌu tü mmakat Israel —sümakalaka.
Otta nanüiki na fariseokana: —Chi kapülainkai atüma chira süpüla ayuꞌlaa yolujaa, nia chi sülaülashikai tü yolujaakalüirua süpüshua —namakalaka.
Shiasa süchikijee tia, oꞌunüshi Jesús suluꞌupünaa tü pueulokat süpüshua sünain niiyajüin wainma wayuu eekai ayuulin sütüma ayuulii eekai eein neꞌe je sünain ekirajaa suluꞌu tü ekirajüleekalüirua tü judíokot. Aküjüshi nia tü pütchi anasükat sümüin wayuu, süchiki nukuaippa Maleiwa sünain aluwatawaa.
Je niꞌrapa Jesús tü wayuu wattakat saalin, nümüliajüin naya süka müliain saaꞌin atümaa otta walakatüin shia maa aka saaꞌin anneerü eekai marüleejuuin.
Nümakalaka namüin na nikirajüinkana: —Wainma wayuu eekai saapeein tachiki tayakai chi Oꞌtteꞌerüikai. Otta palitchon na yapakana süpüla oꞌunaa sünainmüin tü wayuukolüirua süpüla naküjainjatüin tachiki sümüin.
Je sükajee tia, juchunta jumaala nümüin chi Tashikai Maleiwa süpüla nuluwataainjanain na wayuu aküjüinjanakana tachiki namüin.
Neenakakalaka Jesús na polookana piammüin nikirajüinkana nünainmüin sünain nümüin namüin: “Taapüin laülawaa jooluꞌu jümüin süpüla ayuꞌlaa yolujaa süleꞌeruꞌujee wayuu je süpüla eiyajaa wayuu eekai ayuulin”, nümakalaka.
Niꞌitaakalaka joo nanülia na polooshiikana piammüin “Aluwataaushi” münüin, süka nuluwataainjanain naya sünain aküjaa nünüiki sümüin wayuu. Anuu nanülia na Aluwataaushikana: Simón, chi eꞌitaanakai anülia Pedroin nütüma Jesús. Andrés, chi nimüliakai Simón. Jacobo nümaa Juan nüchonnii Zebedeo.
Felipe, Bartolomé, je Tomás. Mateo, chi okotchajüikai neerü nümüin chi sülaülashikai mma. Jacobo, chi nüchonkai Alfeo. Tadeo.
Simón, wane noꞌutku na wayuukana kanüliakana Zelote. Je Judas Iscariote, chi aapüinjachikai nikii Jesús.
Nüjütakalaka Jesús na polookana piammüin sünain nuluwataain naya sünain nümüin namüin: “Nnojo juꞌunüin saꞌakamüin tü wayuukolüirua nnojotkat judíoin, tü ‘gentile’ münakat. Je nnojo juꞌunüin suluꞌumüin tü pueulokalüirua chaꞌaya suluꞌu tü mmakat Samaria.
Aluꞌujasa, juꞌuna sünainmüin tü wayuu Israelkalüirua sümüiwa, tü makat aka saaꞌin anneerü eekai amüloulin.
Juꞌuna süpüla jüküjainjatüin namüin sünain maa namüin: ‘Alüꞌütsü nükalia chi Maleiwakai süpüla aluwatawaa’, meena jia namüin.
Jiiyaja wayuu eekai ayuulin. Jüsoꞌireꞌera saaꞌin wayuu eekai ouktüin. Jiiyaja wayuu eekai ayuulin sütüma ajaꞌttaa ata. Jiyuꞌla yolujaa süleꞌeruꞌujee wayuu. Saaꞌu nnojolüin juwalaajüshin tamüin süpüla juuntüin jaaꞌinrüinjatüin tü anasükat, anakaja müleka nnojorule jüchuntüin awalaajünaa saaꞌu tü kasa anasü jaaꞌinrakat sümüin wayuu.
Je nnojo jülüꞌüjüin makat aka ooro, pülaata je ‘cobre’ suluꞌu tü juwoꞌolüinkat.
Nnojo jüchisein jükattoꞌuise je wunuꞌu jüshepüꞌüjia. Nnojo jülüꞌüjüin suwalaꞌata jüsheꞌin je suwalaꞌata jüsapaatse. Maa aka nuwalaajünüin wane aꞌyataai, akaajaa jiakana. Anakaja saapajünüle tü cheꞌojaakat jümüin sütüma tü wayuu jikirajakat.
“Je jüntapa suluꞌumüin wane pueulo, jikerola suluꞌumüin sünain jüchajaain nüchiki wane wayuu eekai kamaneeinjachin jümüin süpüla niꞌiyouinjanain jia. Je nnojoleerü jiiꞌiratüin tü miichi jüntakat aluꞌu palajana. Waneeitpaleerü jüpülee sümaꞌinruꞌu eein jia suluꞌu tü pueulokot.
Je jikerolapa suluꞌu tü miichikat, ‘Eeshi Maleiwa jümaa’, meena jia namüin na kepiakana suluꞌu.
Je müleka kamaneere naya jümüin, anakaja jüchuntüle nümüin Maleiwa süpüla niiꞌiyatüinjatüin naꞌanasia namüin. Akaajasa müleka nnojorule kamaneein naya jümüin, nnojoleena jia achuntüin nümüin Maleiwa naaꞌu nala wayuukana.
Je müleka nnojoliire kapülain aaꞌinyüü jia suluꞌu wane pueulo je shiyouktünüle tü pütchi jüküjüinjatkat sümüin, juꞌunamaata suulia sünain joꞌotojooin tü mmakat sünainjee juuꞌui jümaꞌichiki shiyaawase jümüin: ‘Nnojotsü wasirüitpain eekai manoujüinyeein ale saaꞌin neꞌe’.
Shiimüin tü tamakat jümüin: Soꞌu tü kaꞌi kasalajaneetkat oꞌu sümüin saainjala wayuu nütüma Maleiwa, na ayouktakana jünüiki, mülialeweena maꞌi naya suulialeꞌeya tü kaainjaratkalüirua sulujutkat paala tü pueulokat Sodoma ooꞌulaka Gomorra.
“Jülüja jaaꞌin tü tamüinjatkat jümüin jooluꞌu: Tajütüin jia maa aka saaꞌin anneetchen saꞌaka unaalü, süka eein wainma na taꞌünüükana saꞌaka tia wayuukolüirua. Ee jaaꞌin sünain tü wayuukolüirua, otta nnojo jütkaain namaa.
Jalia jia noulia, süka nataꞌülireenain jia süpüla naapaa ekii namüin na laülaayuukana je süka naꞌyaatireenain jia suluꞌu tü ekirajüleekat naya.
Saaliijee jünoujain tanain, ashaꞌwaleꞌenneena jia namülatuꞌu na sülaülashiikana mma ooꞌulaka namülatuꞌu na aluwataashiikana saaꞌu wayuu süpüla jüsouktüinjanain namüin saaꞌu tü jünoulakat. Je wanaa sümaa jüshaꞌwaleꞌennüin namülatuꞌu, jüküjainjatü tachiki namüin je sümüin tü wayuu gentilekalüirua.
Je soꞌuweena tü kaꞌi jütaꞌünneenakat oꞌu natüma, nnojo jüshapataain aaꞌin saaꞌu tü jüsouktüinjatkat aka namüin. Aapüneerü jümüin soꞌu maꞌi kaꞌikat tia tü pütchi jümüinjatkat namüin.
Otta tü pütchi jüsouktüinjatkat aka, nnojoleerü jüleꞌeruꞌujeejatüin, aapüneerü shia jümüin nütüma chi Naaꞌinkai chi Jüshikai Maleiwa.
“Je sükuaippainjatkat wayuu soꞌu kaꞌikat tia, aapüneerü ekii süpüla ouktaa natüma na suwalayuukana je nütüma chi süshikai. Eejeena wayuu eekai neꞌnnüin amüin sütüma nachooin sümaa noꞌutinnüin aaꞌin natüma.
Aꞌürülaajeerü saaꞌin wayuu süpüshua jünain saaliijee jünoujain tanain. Otta jia, müleka jüchecherüle jaaꞌin suꞌunnaa tü müliaa jiꞌrakat, ayateena jia oꞌtteꞌennüin tatüma.
Müleka jashichire wayuu jümüin suluꞌujee wane pueulo, anakaja jujuittüle yalajee sünainmüin waneꞌeya. Shiimüin tü tamakat jümüin: Nnojoleerü jikeraajüin tü jaaꞌinrüinjatkat suluꞌu tü pueulokalüirua süpüshua suluꞌu tü mmakat Israel süpülapünaa tantüin tayakai chi Shipayakai Wayuu.
“Maa aka eein wayuu eekai shiꞌrüin wayumüin tamüin tayakai chi Jüsenyotsekai, akaweenia jia tekirajüinkana atümaꞌaya. Maa aka eein wayuu eekai mojuin sünüiki tamüin, sünain Beelzebú tamünüin sütüma, alanaꞌaleejeeria sünain mojuin nanüiki jümüin. Wane ekirajaashi, nnojoishi alanaain nuulia chi ekirajüikai, je wane achepchiee, nnojoishi alanaain nuulia chi kachepchiakai
“Nnojo mmolüin jia seema wayuu eꞌrütkat wayumüin jümüin. Müleka sunujunnule wane kasa, eweeteerü süchikua. Müsüya aka tü nüchikikat chi Maleiwakai. Jaꞌitairü nnojolüin aküjünüin paala sümüin wayuu sainküin mmakat süpüshua, aküjüneerü jooluꞌu sümüin.
Sükajee tia, tü tekirajakat anain jia sujuuna wayuu, anakaja jikirajüle wayuu süpüshua sünain.
Je nnojo mmolüin jia seema wayuu eekai suꞌuteein jaaꞌin. Müleka juꞌutünüle aaꞌin, tü ajaꞌtteetkat, shia neꞌe tü jiꞌirukukat. Nnojoleerü kasain saaꞌinrüin tü wayuukolüirua jüka süchikijee. Taküjeerü joo jümüin jaralin chi mmolüinjachin eema jia. Anakaja niale mmolüin eema jia Maleiwa, nia kapülainka nümüiwa süpüla nuꞌunirüin jia Hadesmüin eemüin süpülee tü ouktüsükalüirua. Anakaja niale mmoluukain eema.
Nnojo motüin jaaꞌin sünain naaꞌinmajüin jia Maleiwa waneepia. Eesü süpüla süikkünüin piamasü wuchii saaꞌu wane neerü kachueerachen neꞌe, ¿aashi müin? Otta tü wuchiikalüirua süpüshua, nnojotsü juunasüin nütüma chi Jüshikai Maleiwa.
Müshii aka jiakana sünain nnojoliin ooꞌulaanüin jümüiwa nütüma, süka alanaꞌaleein maꞌi jujut nümüin suulialeꞌeya tü wuchiikalüirua süpüshua. Je sükajee jaaꞌinmajünüin nütüma Maleiwa, nnojo mmolüin jia seema wayuu eꞌrütkat wayumüin jümüin.
“Müleka ‘Anoujashii waya nünain Jesús’, jümüle suꞌupala wayuu, ‘Shiimüin sünain nanoujain tanain’, meechi taya jüchiki nümüin chi Tashikai Maleiwa chakai iipünaa.
Aluꞌusa müleka juunjulajüle tachiki suꞌupala wayuu, ‘Nnojoishii teꞌraajüin naya’, meechi taya jüchiki nümüin.
“¿Aluwataaushi taya, saaꞌin jümüin, süpüla achiajawaa wayuu atkaasü yaa mmaluꞌu? Nnojoishi süpülajachin taya tia. Süpülajachi mojujiraainjatüin wayuu tatüma saaliijee tü taaꞌinrakat je tü tekirajakat anain.
Aꞌülüjeechi wane wayuu nümüin chi nüshikai. Aꞌülüjeerü wane wayuu sümüin tü shiikat. Aꞌülüjeerü wane wayuu sümüin tü saꞌütkat.
Suluꞌu wane miichi, aꞌülüjiraweena na apüshiikana maa aka natkaain wayuu eekai paꞌünüüwajiraain.
“Tamüshii paala jia: Nnojoleerü kasain jaamüin tamüin müleka aire jüpüla chi jüshikai je tü jiikat je tü jüchooinkalüirua suulialeꞌeya alin taya jüpüla.
Chi wayuu eekai niyouktalaa nümüin taya niꞌrapa müliaa sümaa mmoluu sheema oꞌutinnaa aaꞌin tanainjee, nnojoishi wanaain sümaa niainjachin wane tekirajüin.
Chi eekai niyouktüin taya süka naaꞌinmajiraweein nukuaippa suulia ouktaa, amülouijeerü nukuaippa süpüshua. Otta chi wayuu eekai naapajiraain nukuaippa süpüla niꞌyataainjachin tamüin, mayaashije oꞌutüneechin aaꞌin sünainjee tia, ayateechi oꞌtteꞌennüin tatüma.
“Chi wayuu kapülakai aaꞌin jia, kapülashi naaꞌin tayakaꞌiya wanaa jümaa. Je saaꞌu kapülain naaꞌin taya, kapülashi naaꞌin chi kajünalakai taya.
Chi wayuu kapülakai aaꞌin wane nünüikimaajachi Maleiwa sümaa kojutüin nia nütüma sünainjee tü naaꞌinrakat, wanaaweerü tü nümüinjatkat maa aka tü awalaajünakat nümüin chi nünüikimaajachikai. Je chi wayuu kapülakai aaꞌin wane wayuu eekai anain noꞌuluꞌu Maleiwa sünainjee naaꞌinrüin tü anasükat, wanaaweerü tü nümüinjatkat maa aka tü awalaajünakat nümüin chi wayuu anamiakai.
Shiimüin tü tamakat jümüin: Chi eekai kamaneein nümüin wane wayuu anoujashi sünainjee niain wane tekirajüin maa aka jiakana, maa aka nüsülajüin neꞌe wüin nüsüin, shiimüin sünain nuwalaajüneechin sükajee tia”, nümakalaka Jesús namüin.
Shiasa süchikijee nikirajüin Jesús na polookana piammüin nikirajüin, oꞌunüshi yalajee yala namaa süpüla aküjaa nüchiki Maleiwa sümaa ekirajaa wayuu suluꞌupünaa tü pueulokalüirua chaꞌaya Galilea.
Otta müshia Juan chi owoutisaajüikai, wanaa sümaa püreesain nia, aapinnüshi süchiki süpüshua tü naaꞌinrakat Jesucristo. Nuluwataakalaka Juan na nikirajüinkana
süpüla nasakirüinjachin Jesús sünain namüin nümüin: —¿Shiimüꞌinya piain chi aluwataaushikai nütüma Maleiwa süpüla puꞌtteꞌerüinjachin wayuu? ¿Nnojottaapa shiimüin?
Nüsouktakalaka Jesús namüin: —Juꞌuna jümata jüchikua jüküjaiwa nümüin Juan tü jaapakat achiki je tü jiꞌrakat.
Tü wayuu eekai moꞌuin, koꞌusü. Tü eekai masaꞌain, kasaꞌasü. Tü eekai sajaꞌttüin süta, ashatüsü tü sütakat. Tü eekai macheꞌein, kacheꞌesü. Tü eekai ouktüin, osoꞌiraasü saaꞌin. Je tü eekai müliain, aküjüna amüinrü tachiki tayakai chi Oꞌtteꞌerüikai.
Anataꞌaleeshijaꞌa maꞌi chi wayuu eekai nnojolüin nuuꞌulaain suulia anoujaa tanain sütümajee tü alatakat nümüin —nümakalaka Jesús namüin.
Shiasaꞌa noꞌunapa na nikirajüinkana Juan, oꞌttüshi Jesús sünain aküjaa nüchiki Juan sümüin tü wattakat saalin wayuu: “Soto jaaꞌin wanaa sümaa nuwoutisaajüin Juan chaa isashiipaꞌa. ¿Kasa juꞌunaka eeꞌiree nünainmüin? ¿Shiiꞌiree jiꞌrüinjachin wane wayuu eekai nünoujaꞌayata nümüin eekai eein neꞌe maa aka wane türiiya liyantajakat sütüma jouktai? Nnojo.
¿Süpüla jiꞌrüinjachin wane wayuu washirü eekai kasheꞌin kuluulu anasü? Nnojo. Na wayuu washinnuukana, na anakana asheꞌin, kepiashii naya suluꞌu nipia chi sülaülashikai mma, nnojoishii kepiain chaa eere maaꞌinyatuulin mma.
Shiimüin sünain juꞌunüin chamüin süpüla jiꞌrüinjachin wane nünüikimaajachi Maleiwa. Je alanaꞌaleeshia maꞌi nia sünain kojutüin nütüma Maleiwa noulia na waneeinnua, süka niain chi aapirakai wayuu sünain tantajachin tayakai.
Nia chi ashajünakai achiki paala sünain nümüin chi Maleiwakai nümüin chi Nüchonkai sünain maa: ‘Taluwataajeechi chi pünüliamaajachikai püpüleerua süpüla naapirüinjatüin tü wayuukolüirua sünain püntajachin saꞌakamüin. Yapainjatü nütüma tü wayuukolüirua süpüla saapajüin pünüiki’, müsü tü ashajuushikat.
Shiimüin tü tamakat jümüin: Yaa saꞌaka wayuu maaꞌulu yaa, alanaꞌaleeshia maꞌi Juan sünain kojutüin nütüma Maleiwa suulia tü wayuukolüirua süpüshua. Otta na wayuu anoujashiikana tanain, mayaasüje nnojoliin kojutüin jooluꞌu sütüma wayuu, alanaꞌaleejeeria tü nojutkat soꞌuweena wane kaꞌi suulia tü nujutkat Juan maaꞌulu yaa. Shia süka laülaweenain naya chaꞌaya eere nuluwataain Maleiwa.
“Sünainjeꞌereꞌeya tü kaꞌi niweetakat oꞌu Juan chi owoutisaajüikai sünainmüinreꞌeya maaꞌulu, jashichishii na wayuu kamaꞌüraliikana namüin na ekerolüinjanakana chamüin eere nuluwataain Maleiwa.
Je sümaiwa paala, nnojoliiwaꞌaya niweetüin Juan sünain aküjaa tachiki sümüin wayuu, ekirajuushi na jutuushikana natüma na nünüikimaajanakana Maleiwa ooꞌulaka sütüma tü nüshajalakat Moisés.
Je jooluꞌu müleka kapürale jaaꞌin tanüiki, jütüjaajeechi aaꞌu Juan sünain niain chi Elías antajachikai saꞌakamüin wayuu naashin chi nünüikimaajachikai Maleiwa.
Chi eekai nüshateein tanüiki, anasü jülüjüle naaꞌin süpüla niyaawatüinjatüin saaꞌu tü tekirajakat anain.
“¿Kasa maka aka naaꞌin na wayuu kaꞌakakana jia, na ayouktakana tanüiki? Nnojoishii naya talatüin tamaa, süka nnojolin taaꞌinrüin tü nachekakat. Müshii aka naya saaꞌin tepichi eekai namüin namüin na natünajutkana saaliijee nnojoliin nashaitteein namaa:
‘Jaꞌitaina amaasijaayaain waya, nnojoliishii jia oyonnojoyaain sütüma. Je jaꞌitaina mojuyaain waaꞌin sünain eeꞌirajaa, nnojoliishii jia aꞌyalajayaain sütüma’, müshii na tepichikana.
Müshii aka naya saaꞌin tepichi, saaꞌu ‘Kaleꞌeruꞌushi nia yolujaa’, namüin nümüin Juan sünain nayouktüin nünüiki, süka nnojolin niꞌrajaain miꞌiraa je süka nnojolin nüsüin wanaa namaa.
Otta nanüiki tamüin tayakai, chi Shipayakai Wayuu, süka teꞌrajaain miꞌiraa sümaa wayuu: ‘Wayuu kasa aleꞌechi nia, sütünajut tü okotchajütkalüirua neerü nümüin chi sülaülashikai mma, sütünajut tü kaainjaratkalüirua’, müshii naya tamüin sünain nayouktüin tanüiki. Shiimüin tü tamakat, müleka nnojorule taaꞌinrüin süpüshua tü nachekakat, nnojoleena naya talatüin tamaa. Otta chi wayuu eekai shiimüin sünain nünoujain nünain Maleiwa, nütüjaweerü aaꞌu sünain shiimüin tü taküjakat nümüin”, nümakalaka Jesús sümüin tü wayuukolüirua.
Oꞌttüshi jooluꞌu Jesús sünain aküjaa süchiki tü wayuukolüirua kepiakat suluꞌu tü pueulokalüirua eere naaꞌinrapüꞌüin wainmatua tü kasa anasü nütüjakat apüleerua Maleiwa nümüiwa sünain süsalainjanain naya nütüma nnojolüin nayaawajaain:
“Jia kepiakana chaꞌaya suluꞌu tü pueulokat Corazín ooꞌulaka Betsaida, aluꞌuleeka maꞌi jia amülouinjanaka saaliijee jiyouktüin tanüiki sünain jiꞌrüin maꞌi taaꞌinrüin wainma kasa anasü nütüjakat apüleerua Maleiwa nümüiwa. Otta müleka shialeinkaje eꞌrüin tü wayuu gentilekalüirua sümaiwa paala sulujutkat tü pueulokalüirua Tiro ooꞌulaka Sidón tü kasa anasü taaꞌinrakat jooluꞌu juꞌupala, mojusüinkaje saaꞌin saalii saainjala sümaa suuꞌulaain suulia.
Tamüshii paala jia: Soꞌu tü kaꞌi süsaleetkat oꞌu wayuu saainjala nütüma Maleiwa, mülialeweenia maꞌi jia suulialeꞌeya tü kaainjaratkalüirua chajatkat Tiro je Sidón.
“Jia kepiakana chaꞌaya suluꞌu tü pueulokat Capernaum, ayouktakana tanüiki, süsaleena jiakanaya. Awalaajüneena jia nütüma Maleiwa jaajüin. Otta nnojoleena awalaajünüin jia. Shieerü eeka süsaleenain maꞌi jia nütüma. Otta müleka shialeinkaje eꞌrüin tü wayuu gentilekalüirua sümaiwa paala sulujutkat tü pueulokat Sodoma tü kasa anasü taaꞌinrakat jooluꞌu juꞌupala, nnojotsüje oꞌutünüin aaꞌin nütüma Maleiwa.
Tamüshii paala jia: Soꞌu tü kaꞌi kasalajaneetkat oꞌu sümüin saainjala wayuu nütüma Maleiwa, mülialeweena maꞌi jia suulialeꞌeya tü kaainjaratkalüirua sulujutkat paala tü pueulokat Sodoma”, nümakalaka Jesús.
Nümakalaka Jesús soꞌu kaꞌikat tia: “Taataa, taꞌwaajüin pia, pia Aluwataashikai chaꞌaya iipünaa ooꞌulaka yaꞌaya mmoluꞌu. Tü paaꞌinrüinjatkat, nnojotsü piiꞌiyatüin sümüin wayuu eekai kekiin saashin, piiꞌiyatüitpa namüin na wayuu kamaneekana pümüin.
Talatüitpa maꞌi paaꞌin sütüma tia”, nümakalaka nümüin Maleiwa.
Aashajaashi joo Jesús sümüin tü wayuukolüirua süpüshua: “Chi Tashikai Maleiwa, nüneeküin taya süpüla atüjawaa saaꞌu kasa süpüshua nütüma. Chi eꞌraajakai taya, nia neꞌe chi Tashikai nümüiwa. Je chi eꞌraajakai chi Tashikai, taya neꞌe ooꞌulaka tü wayuukolüirua eekai teeꞌiyatüin nia sümüin.
Maa aka mapüsain wane wayuu süchiki aꞌyatawaa, akaꞌaya jiakana sütüma süpümüin maꞌi jaaꞌin tü nüshajakat Moisés. Anakaja müleka jüüjüüle jia tamüin taapaiwa jümüin eemerawaa.
Anakaja joonoole sümaa tanüiki süpüla jüshatüinjatüin tü shiimüin tekirajeekat anain jia. Süka jamüin, mapüleejeerü jümüin aluwataanaa tatüma, mapüleejeerü jümüin tü tachekakat jüpüleerua. Müleka jüüjüüle jia tamüin, taapeerü jümüin tü eemerawaakat süka anamiain maꞌi taya”, nümakalaka Jesús namüin.
Soꞌu tü kaꞌi neemeraakat oꞌu na judíokana, awaralijaashi Jesús namaa na nikirajüinkana suluꞌu wane wopu pasanainpünaa sünain wane yüüja. Je na nikirajüinkana, süka ouktüin jamü naya, nasürüttapünaain wane aꞌttiee kanüliakat “trigo” sünain nashalejüin shia.
Otta na fariseokana neꞌrapa tia, süka müin aka saaꞌin wane aꞌyatawaa tü naaꞌinrakat na nikirajüinkana Jesús naashin, namakalaka nümüin Jesús: —Saashin tü nüshajakat Moisés, nnojotsü anain süpüla naaꞌinrüin na pikirajüinkana tia soꞌu tü kaꞌi weemeraakat oꞌu —namajaakalaka nümüin Jesús.
Asouktüshi Jesús jooluꞌu namüin na fariseokana saaꞌu nnojolüin kaainjalaain tü naaꞌinrakat na nikirajüinkana naajüin: —Soto jaaꞌin tü naaꞌinrakat David paala sümaiwa wanaa sümaa alin jamü nümüin je namüin na nütünajutkana.
Ekerotshi nia suluꞌumüin tü aꞌwaajüleekat Maleiwa wanaa sümaa shiꞌitaanüin tü pan aapünajatkat nümüin Maleiwa. Tü pankat naashin Moisés, nnojotsü shikaꞌain sümüinjatüin wayuu eekai eein neꞌe. Na sacerdote judíokana, naya eküinjanaka namüiwa. Otta David, naapaain tü pankat sümaa niküin, je naapüin süpüshi namüin na nütünajutumuyuukana. Je nnojoliishii süsalain naya tü naaꞌinrakat nütüma Maleiwa.
“Soto jaaꞌin tü ashajünakat nütüma Moisés nachiki na sacerdote judíokana sünain nnojolüin mojuin nümüin Maleiwa naꞌyataain suluꞌu tü aꞌwaajüleekat Maleiwa soꞌu tü kaꞌi neemeraajatkat oꞌu.
Tamüshii jooluꞌu jia: Chi antüichipakai jaꞌakamüin, alanaꞌaleeshia maꞌi sünain anain nia suulia tü aꞌwaajüleekat Maleiwa.
Soto jaaꞌin tü nünüiki Maleiwa ashajünakat paala sümaiwa suluꞌu tü nüchikimaajatkat, makat: ‘Tacheküin süpüleerua kamaneein jia sümüin wayuu. Nnojotsü tacheküin mürüt oꞌutünajatkat aaꞌin tamüin’, müsü tü ashajuushikat. Müleka shiimüinre sünain jiyaawatüin saaꞌu tü nümakat Maleiwa, nnojoishiije jiyoujain na tekirajüinkana saaliijee tü naaꞌinrakat soꞌu tü kaꞌi eemeraanakat oꞌu.
Je jooluꞌu, sooꞌopünaa tü naaꞌinrakat na tekirajüinkana soꞌukaꞌi, nnojoliishii kaainjalain. Tayakai, chi Shipayakai Wayuu, taya laülaashika saaꞌu tü kaꞌi sheemeraakat oꞌu wayuu. Je sükajee tia, nnojoliishii kaainjalain na tekirajüinkana saaliijee tü naaꞌinrakat”, nümakalaka Jesús namüin na fariseokana.
Oꞌunüshi Jesús namaa na nikirajüinkana yalajee yala sünain ekerolaa suluꞌumüin tü ekirajüleekat na judíokana.
Eejachikalaka nüpüla wane wayuu joso ajapüchi. Je na fariseokana, süka naapeein nikii Jesús, eekalaka maꞌi naaꞌin nüpüla müleka niiyajüle soꞌu tü kaꞌi eemeraanakat oꞌu, shiiꞌiree, “Kaainjarai nia süka niꞌyataain soꞌu tü kaꞌi eemeraanakat oꞌu sünain niiyajüin wane wayuu”, namüinjanain sümüin wayuu. Nasakirayaakalaka joo Jesús: —¿Shiimüin sünain anain müleka weiyajüle wane wayuu soꞌu sükalia eemerawaa naashin Moisés?
Nümakalaka joo Jesús namüin: —¿Jameerü müleka sujutuule wane jaꞌanneetse suluꞌu wane ishi sükalioꞌu tü eemerawaakat? ¿Nnojoleerü jiyuꞌlamaatüin jaꞌitainje sükalioꞌuin eemerawaa?
Je wane wayuu, alanaꞌaleesia maꞌi sünain kojutüin watüma suulialeꞌeya wane anneerü, ¿aashi müin? Je sükajee tia, anasü müleka waaꞌinrüle kasa anasü sümüin wayuu jaꞌitasü sükalioꞌuin eemerawaa —nümakalaka namüin.
Otta nümüin chi wayuu joso ajapüchikai, nümakalaka: —Puwasta tü pajapükat. Je sünain naaꞌinrüin tü aluwataanakat anain nia, analeꞌeitpa tü najapükat maa aka saaꞌin tü suwalaꞌatakat.
Otta na fariseokana, najuinnajaakalaka sünain namajiraain: “¿Kasa waaꞌinrüinjatka süpüla woꞌutirüinjatüin naaꞌin?”, müshii naya.
Otta Jesús, süka nütüjaain saaꞌu tü jülüjakat naaꞌin na fariseokana, oꞌunüshi yalajee yala. Eesü wainma wayuu oꞌunakat nüchiirua je niiyajüin eekai ayuulin saꞌaka tü wayuukolüirua.
Otta nüchiajaain naya suulia naꞌwalakajüin nüchiki.
Müsü nünüiki namüin na wayuukana süpüla keraainjatüin tü nünüikikat chi Maleiwakai nüchiki Cristo aküjünakat paala nütüma Isaías chi nünüikimaajachikai, tü makat:
“Anii chi aneekuushikai tatüma süpüla niꞌyataainjachin tamüin. Nia aishikaꞌa maꞌi tapüla je talatüsü maꞌi taaꞌin nümaa. Taapeechi chi Taaꞌinkai nümüin süpüla eeinjachin nia nümaa. Aküjeechi nia tachiki sümüin wayuu sainküin mmakat süpüshua sünain suꞌtteꞌennüinjatüin tatüma.
Nnojoleechi aꞌülüjaajiraain, nnojoleechi aꞌwaatüin, nnojoleechi woottüin suluꞌupünaa tü pueulokalüirua.
Anamieechi nia waneepia sümüin wayuu eekai makaaliijuuin. Nnojoleechi eꞌrülin wayumüin sümüin eekai matsüin. Meechia nia waneepia, waneꞌereꞌeya nuuꞌulaain suꞌtteꞌennapa wayuu nütüma.
Nieechi saꞌatapaka anainjee tü wayuukolüirua sainküin mmakat süpüshua oꞌtteꞌennaa”.
Oꞌuninnüshi nünainmüin Jesús wane wayuu kaleꞌeruꞌushi yolujaa. Moꞌusai je manüisai chi wayuukai sütüma tü yolujaakat. Otta nüntapa chi wayuukai nünainmüin Jesús, kanüikalaka nia, koꞌukalaka nia nütüma.
Otta tü wayuukolüirua eejatkat jutkatüin, awatüsü maꞌi saaꞌin süka anaichipain nia shiꞌrüin. “¿Niataapa chi Nülüinkai David waꞌatapakai?”, sümakalaka tü wayuukolüirua.
Otta na fariseokana naapapa nüchiki chi wayuukai sünain niiyajünüin, aashajaajiraashii naya sünain maa: “Chi kapülainkai atüma chira süpüla ayuꞌlaa yolujaa, nia neꞌe Beelzebú, chi sülaülashikai tü yolujaakalüirua süpüshua”.
Nütüjaapaja Jesús saaꞌu tü saashajaakat achiki naaꞌin na fariseokana, nümakalaka namüin: “Müleka sütkaajiraale wane wayuuirua, ajaꞌlajaajiraweena naya. Je müleka süꞌülüjaale wane wayuu sümaa tü süpüshikat, paꞌünüüwaweerü.
Akaajaa Satanás, müleka nujuittirüleje tü yolujaakalüirua sünain nütkaain sümaa, ooꞌulaajeechi nia suulia aluwatawaa.
¿Jalajeꞌewat saaꞌin jümüin tü napülainkat na jikirajüinkana süpüla ayuꞌlaa yolujaa? ¿Nütüma Beelzebú? Nnojo, ¿aashi müin? Nayeenaja nayakana ayaawataka saaꞌu jalajeꞌewalüin tü tapülainkat.
Saaꞌu tayuꞌlüin yolujaa sütüma nüpülain chi Naaꞌinkai Maleiwa, jütüjaaitpaja aaꞌu sünain nuꞌttüin chi Maleiwakai sünain aluwatawaa wayuu yaa mmaluꞌu.
“Nnojotsü süpüla asaajaanüin nükorolo wane wayuu eekai katsüin. Aluꞌujasa müleka nüntüle wane kaꞌruwarai nünainmüin eekai katsüinreein maꞌi nuulia, ayamülüneechi chi wayuukai nütüma, je alüꞌüjüneerü tü nükorolokot nümaꞌanajee. Akaajaa tayakaꞌiya. Süka niyamülüichipain tatüma chi sülaülashikai yolujaa, tountüin tayuꞌlüin yolujaa.
“Soto jaaꞌin wane kasa: Chi wayuu ayouktajaakai tamaa, teꞌipoloshi.
Shiimain maꞌi tü tamakat jümüin: Atüjasü alatinnaa saainjala wayuu suulia nütüma Maleiwa. Jaꞌitasü mojuin sünüiki nümüin Maleiwa, atüjasü alatinnaa suulia nütüma. Aluꞌujasa müleka niale chi Naaꞌinkai Maleiwa mojuin amüin sünüiki, matüjüinsat alatinnaa shia suulia.
Jaꞌitairü mojuin jünüiki tamüin tayakai, chi Shipayakai Wayuu, alatinneerü tia juulia nütüma Maleiwa. Akaajasa, müleka jiꞌrüliire wayumüin süka jünüiki nümüin chi Naaꞌinkai Maleiwa, müiria nnojolüin alatinnüin juulia, maa aka maaꞌulu otta mapeena.
“Müleka anale waneepia tü kasa taaꞌinrakat, ¿jamüsü ‘Kapülainshi nütüma chi Yolujaakai’ jümakaꞌa tamüin? Jülüja jaaꞌin sukuaippa wane wunuꞌu. Müleka shiꞌnnüle süchon wane wunuꞌu, atüjaaneerü aaꞌu kasain kachoin. Müleka kachonle eekai shikünaajuulin, atüjaaneerü aaꞌu sünain anain tü wunuꞌukot. Otta müleka kachonle eekai mekünaajuuin, atüjaaneerü aaꞌu sünain mojuin tü wunuꞌukot.
“Jiakana wüi ouktasiroꞌut, eꞌrülii wayumüin jia. Müshii aka jia saaꞌin tü wunuꞌu eekai mojuin. Saaꞌu kaainjaraliin jia, nnojotsü juuntüin jiweetirüin pütchi eekai analuꞌulüin. Soto jaaꞌin wane kasa: Tü saashajaakat wane wayuu, shia tü ajuittakat suluꞌujee saaꞌin.
Wane wayuu eekai nüküjüin waneepia kasa anasü, watüjaa aaꞌut sünain shiain suluꞌuin naaꞌin tü anasükat, süka waapüin shia nüküjüin. Akaajasa wane wayuu eekai nüküjüin waneepia tü kasa mojusükot, watüjaa aaꞌut sünain shiain suluꞌuin naaꞌin tü mojusükat.
Tamüshii paala jia: Soꞌuweena tü kaꞌikat kasalajaneetkat oꞌu saainjala wayuu nütüma Maleiwa, asouktinneerü wayuu süpüshua saaꞌu tü pütchi mojuluꞌut neweetitpüꞌükat.
Müleka jiweetitpüꞌüle pütchi mojuluꞌut, aapüneerü jikii nütüma Maleiwa soꞌuweena kaꞌikat tia. Otta müleka jiweetitpüꞌüle pütchi anasü, ‘Maainjalasalii jia’ meechi Maleiwa jümüin”.
Otta noꞌutku na karalouktamaajanakana ooꞌulaka noꞌutku na fariseokana, müshii naya nümüin Jesús: —Anashi paaꞌinrüle wane kasa anashaatasü nütüjakat apüleerua Maleiwa nümüiwa, süpüla watüjaainjatüin paaꞌu sünain chajeꞌewalin pia iipünaajee —namakalaka nümüin.
Nüsouktakalaka Jesús namüin: —Jia wayuu eekana maaꞌulu yaa, jia kaainjaralii eꞌrüliikana maꞌi wayumüin nümüin Maleiwa, jüchuntüin tamüin taaꞌinrüin wane kasa anashaatasü nütüjakat apüleerua Maleiwa nümüiwa süpüla jütüjaainjatüin taaꞌu sünain chejeꞌewalin taya iipünaajee. Nnojoleena toonooin amaa jia. Shieerü tasoꞌiraka anain jaaꞌin tü nüchikikat Jonás chi nünüikimaajachikai Maleiwa nümaiwa süpüla jütüjaainjatüin saaꞌu jaralin taya.
“Maa aka Jonás sünain süleꞌeruꞌuin nia wane jime müloꞌu apünüin kaꞌi je apünüin ai, akaweechia tayakai chi Shipayakai Wayuu sünain shiinaluꞌujeechin taya tü mmakat apünüin kaꞌi je apünüin ai.
Je na wayuukana Nínivejeꞌewaliikana soꞌuweena nükalia chi Maleiwakai wanaa sümaa kasalajanainjatüin saainjala wayuu süpüshua nütüma, meena jümüin: ‘Wayakana, oonooshiinka sümaa tü nümakat Jonás wamüin sünain wooꞌulaainjanain suulia waainjala. Otta müshia Jesús, alanaꞌaleesia maꞌi nujut nuulia Jonás. ¿Jamüshii jia nnojoliikaꞌa joonooin sümaa nünüiki?’, meena naya jümüin.
“Je soto jaaꞌin süchiki tü aluwataasükat paala sümaiwa suluꞌu wane mma wattajatü chaa uuchimüin. Antüsü nünainmüin Salomón chi aluwataashikai suluꞌu Israel wanaa sümaa tia, süpüla saapajüinjatüin nünüiki süka kekiin maꞌi nia. Anuu tü tamakat jümüin: Soꞌuweena nükalia chi Maleiwakai wanaa sümaa kasalajanainjatüin saainjala wayuu süpüshua nütüma, meerü jümüin tü wayuukot aluwataasükat: ‘Alanaꞌaleesia maꞌi nujut Jesús nuulia Salomón. ¿Jamüshii jia nnojoliikaꞌa jaapajeein nünüiki?’, meerü shia”, nümakalaka Jesús namüin.
Aashajaashi Jesús jooluꞌu namüin nüchikua, sünain nikirajüin naya sooꞌopünaa nüchiki chi nnojoikai ayouktajaain nümaa Satanás: “Wane yolujaa, süchikijee shiyuꞌnnüin nuulia wane wayuu, oꞌunüsü saainküin mmakat süpüla süchajaainjatüin süchiki eere maaꞌinyatuulin süpüla sheemeraain. Je müleka nnojorule süntüin sünain eeinjatüle sheemeraain,
‘Anasü taleꞌejüle tachikua eejatüle paala taya tamaiwa’, meerü shia. Je süntapa süchikua nünainmüin chi wayuukai ayuꞌnnakai oulia paala, sünta anainchi nia sünain taashin süpüla süka ayatüin manoujain nünain Maleiwa.
Sükajee tia, süsaajaleꞌeinya joo akaratshisü yolujaairua sooꞌomüin, alanaꞌaleekalia maꞌi sünain mojulaain suulia. Ekerolaa müsia süpüshua nünain chi wayuukai. Müleꞌoleejeeria maꞌi tü nümüliainkat suulialeꞌeya paala. Meenaꞌa jia kaainjaraliikana mapeena”, nümakalaka Jesús namüin na karalouktamaajanakana ooꞌulaka na fariseokana.
Wanaa sümaa naashajaain Jesús sümüin tü wattakat saalin wayuu, eesü tü niikat ooꞌulaka na nimüliayuukana sünain aꞌatapajaa yala anooipaꞌa süka naashajaweein nümaa.
Naapinnakalaka Jesús: —Naa tü püikat anooipaꞌa ooꞌulaka na puwalayuukana. Aashajaweeshii pümaa —nümünakalaka.
Asouktüshi Jesús: —Taküjeerü jümüin jooluꞌu jaralin tü teein ooꞌulaka jaralin na tawalayuuin —nümakalaka namüin.
Je nümakalaka sünain niiꞌiyatüin na nikirajüinkana: —Tü wayuu “teikat” je na wayuu “tawalayuukana” tamüinjanakana amüin, naya na eekai naaꞌinrüin waneepia tü nuluwataakat anain chi Tashikai Maleiwa chakai iipünaa maa aka naairua —nümakalaka Jesús namüin.
Je soꞌu kaꞌikat tia, oꞌunüshi Jesús suluꞌujee tü miichi eejechire nia sünain ekirajaa. Nuꞌunakalaka sotpaꞌamüin tü palaakat eere joyotüin nia.
Shiasa süka wattain saalin tü wayuu okotchajaakalüirua nünainmüin, oꞌotooshi nia suluꞌu wane anua. Nüikkalaakalaka süpüla ekirajaa yala suluꞌu shirokujee tü palaakat. Otta tü wayuukolüirua, shaꞌwashawatsü yaa sotpaꞌa.
Ekirajüshi jooluꞌu nia sünain kasa wainma süka sukuaippa tü kasa eꞌnnaajünakat sainküin mma sünain nümüin namüin na wayuukana: “Eetaashi wane wayuu apünajüi. Oꞌunüshi suluꞌumüin tü niyüüjasekat sünain nijinain tü nuwaüyekat.
Eesü waüyee ejituukat suluꞌu wopu eere shiküin shia wuchii.
Eesü ejituukat saꞌaka ipashira eere arülain mma. Osota müsia shia mayaainje arülain tü mmakat.
Shiasa susotapa, julumaatüsü sütüma tü kaꞌikat süka arülain tü mmakat süpüla tü suurulakat.
Eesü ejituukat saꞌaka mojuui keimsesü. Shiasa süsotapa, ouktüsü tü pünajütkat sütüma tü mojuuikat.
Aluꞌusa wane waüyeekat, ejituushi saaꞌu mma anasü. Asotüsü, emiyoꞌulaasü sünain wattain saalin süchooin. Eesü eekai sujuittirüin poloo shikii süchon sünainjee waneesia soꞌu, eesü eekai sujuittirüin aippirua shikii süchon sünainjee waneꞌeya, je eesü eekai sujuittirüin apünüin shikii süchon sünainjee waneꞌeya”, müshi joo Jesús sümüin tü wayuukolüirua.
Je kettaapa nünüiki Jesús, “Chi eekai nüshateein tanüiki, anasü jülüjüle naaꞌin süpüla niyaawatüinjatüin saaꞌu tü tekirajakat anain”, nümakalaka namüin.
Arütkaashii na nikirajüinkana Jesús nünainmüin sünain namüin nümüin: “¿Jamüsü pikirajakaꞌa tü wayuukolüirua süka sukuaippa tü kasa eꞌnnaajünakat sainküin mma?”, namakalaka nümüin.
Nüsouktakalaka Jesús namüin: “Nnojotsü atüjaanüin aaꞌu paala süchiki nukuaippa Maleiwa sünain aluwatawaa. Otta müshia jooluꞌu, oꞌttüichipa nia sünain niiꞌiyatüin shia jümüin jiakana tekirajüinkana. Otta na wane wayuukanairua, nnojotsü niiꞌiyatüin shia namüin.
Chi wayuu eekai jülüjain naaꞌin tü shiimainkat ekirajünakat anain nia, ekirajüneechi nia sooꞌomüin süpüla niyaawatüin saaꞌu. Akaajasa chi eekai nnojolüin kasajatüin nümüin tü shiimainkat, asütüneerü nuulia tü ekirajünakat anain nia paala.
Tekirajüin tü wayuukolüirua waneepia süka sukuaippa tü kasa eꞌnnaajünakat sainküin mma. ‘Süka jamüin, neirakaain sümüin tü kasa anasü taaꞌinrakat, otta nnojoliishii neꞌraajüin taya. Je naapüin tü kasa anasü taküjakat achiki, otta nnojotsü nayaawateein aaꞌu tü tekirajeekat anain naya’.
Manoulakat tü wayuukolüirua, süpülajatü shikeraajüin tü nünüikikat chi Maleiwakai aküjünakat paala nütüma Isaías chi nünüikimaajachikai sünain maa: ‘Jaꞌitatataairü maꞌi jaapüin otta jiꞌrüin, nnojottataaleerü jiyaawatüin aaꞌu.
Tü wayuukalüirua, süsülajaain sücheꞌeirua otta soꞌuirua toulia. Süchechajaain saaꞌinrua suulia nayaawatüin saaꞌu tü shiimainkat. Nnojoishii naya anoujeein tanain. Müleka nanoujüleje, anasüje tatüma nakuaippa tamaa’, müsü nünüiki Maleiwa”, nümakalaka Jesús namüin na nikirajüinkana.
Ayatshi Jesús sünain nümüin namüin: “Anataꞌaleeshiijaꞌa maꞌi jia süka jiꞌrüin je süka jaapüin tü tekirajakat anain.
Tamüsü paala jümüin tü shiimainkat: Wainma na nünüikimaajanakana Maleiwa je na wayuu anakana noꞌuluꞌu Maleiwa paala sümaiwa eekai neꞌreein maꞌi tü kasa jiꞌrakat, eekai naapeein maꞌi tü kasa jaapakat jooluꞌu, nnojotsü neꞌrüin je nnojotsü naapüin.
“Jaapa jumaala tanüiki jütüjaaiwa saaꞌu tü shikirajakat anain tü nüchikikat chi apünajüikai taküjaitpakat sümüin tü wayuukolüirua sünain ekirajaa süka sukuaippa tü kasa eꞌnnaajünakat sainküin mma:
Tü waüyee ejituukat eepünaale süliikatünüin aaꞌu sütüma wayuu, shia nakuaippa na wayuu eekai naapüin neꞌe süchiki nukuaippa Maleiwa sünain aluwatawaa sümaa nnojolüin nayaawatüin saaꞌu. Asütünamaatüsü tü pütchikat noulia nütüma Satanás suulia nanoujaꞌalüin sünain.
Je tü ejituukat eere arülain mma saaꞌu ipa, shia nakuaippa wayuu eekai naapüin sümaa talataa aaꞌin nünüiki Maleiwa aküjünakat namüin. Müshii aka naya saaꞌin tü pünajüt ajulujaakat. Anoujashii naya motsoꞌo neꞌe. Otta neꞌrapa müliaa sünainjee tü nanoulakat, ooꞌulaa müshiija suulia anoujaa.
Je tü ejituukat saꞌaka mojuui eekai keimsein, shia nakuaippa wayuu eekai naapüin nünüiki Maleiwa. Akatsa malaüleꞌerüin naaꞌin naya sünain anoujaa sükajee kachiiruain maꞌi naaꞌin shiiꞌiree washirüü, tü nnojotkat kaluꞌuin talataa.
Otta tü waüyee ejituukat saaꞌu mma anasü, shia nakuaippa na wayuu aapakana nünüiki Maleiwa sümaa noonooin sümaa. Kooꞌomüinsü maꞌi namüin na wayuukana aaꞌinraa kasa anasü, maa aka tü pünajütkat saaꞌukat mma anasü, maa aka eekai sujuittirüin poloo shikii süchon sünainjee waneesia soꞌu, eekai sujuittirüin aippirua shikii süchon sünainjee waneꞌeya, je eekai sujuittirüin apünüin shikii süchon sünainjee waneꞌeya”, nümakalaka Jesús namüin na nikirajüinkana.
Ekirajüshi jooluꞌu Jesús nüchikua süka sukuaippa tü kasa eꞌnnaajünakat sainküin mma sünain nümüin sümüin tü wattakat saalin wayuu: “¿Jamüsü, saaꞌin jümüin, tü nukuaippakat Maleiwa sünain aluwatawaa? Tü nuluwataayakat Maleiwa, müsü aka saaꞌin sukuaippa wane yüüja eere nüpünajüin wane wayuu waüyee anasü kanüliasü ‘trigo’.
Shiasa aipaꞌapa wanaa sümaa natunküin na wayuukana, süntakalaka wane naꞌünüü suluꞌumüin tü yüüjakat sünain shijinain saꞌaka tü trigokat wane süꞌü mojuui keimsesü.
Mayaainje wanaawain maꞌi joꞌuuiwaꞌaya tü mojuuikat sümaa tü trigokat, süsotapa tü trigokat sümaa kachoin, atüjaana aaꞌulu sünain eein tü mojuuikat saꞌaka.
“Nantakalaka na nüchepchiakana chi kaꞌttiashikai sünain namüin nümüin: ‘Walaamainkalee, ¿aashi apünajayaain pia “trigo” suluꞌu tü paꞌapainsekat? ¿Jamakalaka shiweetakaꞌa jooluꞌu mojuui keimsesü yaa suluꞌu?’, namakalaka nümüin.
‘Saainjala saaꞌin tamüin tü taꞌünüükalüirua’, nümakalaka namüin. ‘¿Pücheküin süpüleerua wayuunaain shia?’, müshii na nüchepchiakana.
‘Nnojo. Müleka jiyuunaale shia, eesü süpüla shiyuunaain tü trigokalia.
Shia anaka aluꞌu müleka juuꞌulaale süpüla süntapa sükalia tü trigokat süpüla shiꞌyonoojünüin. Je soꞌuweena kaꞌikat tia, taluwataweena na aꞌyataaliikana süpüla nejinnajüin palajana tü mojuui keimsesükat süpüla naꞌajaa. Otta süchikijee, nakotchajeerü tü trigokat sümaa neꞌitaainjatüin shia suluꞌu tü anaajaaleekat taꞌttia’, müshi nia namüin”, nümakalaka Jesús.
Ekirajüshi jooluꞌu Jesús nüchikua süka sukuaippa tü kasa eꞌnnaajünakat sainküin mma sünain nümüin sümüin tü wattakat saalin wayuu: “¿Jamüsü, saaꞌin jümüin, tü nukuaippakat Maleiwa sünain aluwatawaa? Tü nuluwataayakat Maleiwa, müsü aka saaꞌin sukuaippa süꞌü tü ‘mostaza’ münakat.
Mayaainje joꞌuuchechoin maꞌi shia wanaa sümaa süpünajünüin, osotüsü sütüma wane suuꞌulia miyoꞌu. Müsia nukuaippa Maleiwa sünain aluwatawaa. Mayaainje palitchoin wayuu anoujasü jooluꞌu, wainmeerü soꞌuweena wane kaꞌi”, nümakalaka Jesús namüin.
Ekirajataalashi joo nia süka waneꞌeya: “¿Jamüsü, saaꞌin jümüin, nukuaippa Maleiwa sünain aluwatawaa? Tü nuluwataayakat Maleiwa, müsü aka saaꞌin sukuaippa tü oolojiakat pan ejitünakat sütüma wane wayuu saꞌaka jaliina. Mayaainje wainmain tü jaliinakat, oolojoosü süpüshua sütüma tü ejitünakat saꞌaka. Müsia nukuaippa Maleiwa sünain aluwatawaa. Mayaainje palitchoin wayuu anoujasü jooluꞌu, wainmeerü soꞌuweena wane kaꞌi”, nümakalaka Jesús namüin.
Ekirajüshi jooluꞌu Jesús tü wattakat saalin wayuu waneepia süka sukuaippa tü kasa eꞌnnaajünakat sainküin mma.
Alatüsü tüü süpüla keraainjatüin tü nünüikikat chi Maleiwakai aküjünakat paala nütüma wane nünüikimaajachikai sünain maa: “Shiasa süchikijee nükumajüin Maleiwa tü mmakat sümaiwa paala, eesü kasa eekai nnojoliyülüin nüküjüin achiki sümüin wayuu. Shia tekirajeetka achiki maaꞌulu yaa süka sukuaippa tü kasa eꞌnnaajünakat sainküin mma”.
Oꞌunüshi jooluꞌu Jesús yalajee yala saꞌakajee tü wattakat saalin wayuu sünain nikerolüin nüchikua suluꞌumüin tü miichikat eejachire paala nikirajüin. Arütkaashii na nikirajüinkana nünainmüin sünain namüin nümüin: —Pikirajüinapa waya sünain wane kasa süka sukuaippa tü kasa eꞌnnaajünakat sainküin mma. ¿Jamaluꞌut tü püküjakat wamüin süchiki tü mojuui saꞌakakat tü trigokat? —namakalaka nümüin.
Nüsouktakalaka Jesús namüin: —Chi apünajakai tü soꞌukat trigo, taya tayakai chi Shipayakai Wayuu.
Je tü yüüjakat, shia tü wayuukolüirua süpüshua sainküin mmakat süpüshua. Je tü soꞌukot “trigo”, shia tü wayuukolüirua aluwataaushikat nütüma Maleiwa. Je tü süꞌükat mojuui keimsesü, shia tü wayuukolüirua aluwataaushikat nütüma chi nüꞌünüükai Maleiwa, chi Yolujaakai.
Chi ejinakai süꞌü mojuui saꞌaka tü trigokat, nia chi Yolujaakai. Je tü sükaliakat “trigo” süpüla shiꞌyonoojünüin, shia tü kaꞌi sajaꞌlajaweetkat oꞌu kasa süpüshua. Je na wayuu aꞌyataakana sünain akotchajaa tü trigokat, naya na aapiee nümaꞌanajeejanakana Maleiwa.
“Je maa aka shiyuunnüin tü mojuuikat süpüla aꞌajünaa, akaweeria tü wayuukolüirua aluwataaushikat nütüma chi Yolujaakai soꞌu tü kaꞌi sajaꞌtteetkat oꞌu kasa süpüshua.
Tayakai, chi Shipayakai Wayuu, tajüteena na aapiee tamaꞌanajeejanakana süpüla nayuꞌlüin na kaainjaraliikana ooꞌulaka na kaainjalapüꞌükana atüma wayuu saꞌakajee tü wayuukolüirua aluwataaushikat nütüma Maleiwa.
Ajutüneena naya natüma na aapieekana saꞌakamüin tü sikikat, tü kanüliakat Hades süpüleekat tü ouktüsükalüirua, eere naꞌyalajeenain maꞌi sütüma tü müliaa neꞌreetkat.
Otta tü wayuukolüirua aluwataaushikat nütüma Maleiwa, saaꞌu lotüin maꞌi nakuaippa nuꞌupala, eejeena naya nümaa chi Nashikai Maleiwa sünain kojutüin maꞌi naya nütüma chaa eere nuluwataain. Otta jooluꞌu, chi eekai nüshateein tanüiki, anasü jülüjüle naaꞌin süpüla niyaawatüinjatüin saaꞌu tü tekirajakat anain.
“¿Jamüsü, saaꞌin jümüin, tü nukuaippakat Maleiwa sünain aluwatawaa? Tü nuluwataayakat Maleiwa, müsü aka saaꞌin wane korolo kojutüsü ojoitünakat paala suluꞌu wane julaꞌa suluꞌu wane yüüja. Nüntakalaka wane wayuu sünain tü korolokot. Nojoitakalaka shia süchikua sünain nuꞌunüin sümaa talatüin maꞌi naaꞌin. Nüikkakalaka süpüshua tü kasa eejatkat nümaꞌana nipialuꞌu süpüla niyalajüin tü yüüjakat eere tü korolo nüntakat anain.
“Tü nuluwataayakat Maleiwa, müshi aka naaꞌin wane wayuu achajaakai süchiki kaaꞌürülairua eekai anasüin.
Je nüntakalaka sünain tü kaaꞌürüla anasükat maꞌi sünain kojutüin maꞌi shia, nüikkakalaka süpüshua tü kasa eejatkat nümaꞌana nipialuꞌu süpüla niyalajüin shia.
“Tü nuluwataayakat Maleiwa, müsü aka saaꞌin sukuaippa wane kusu ajutünakat shiroku tü palaakat, kasitkat jime eekai shikaajünüin ooꞌulaka eekai mekaajuuin.
Je wotopa tü kusukot, najaraittüin na olojüshiikana jime sotpaꞌamüin tü palaakat süpüla nakatajüin tü jime ekaajuushikat suulia tü mekaajuusatkat süpüla neꞌitaainjatüin tü ekaajuushikat suluꞌu wane kattoꞌui. Ooꞌulaka tü mekaajuusatkat, ojotünüsü neꞌe natüma.
Akaweeria tü wayuukolüirua soꞌu tü kaꞌi sajaꞌttajatkat oꞌu kasakat süpüshua. Anteena na aapiee nümaꞌanajeejanakana Maleiwa sünain nakatajüin wayuu eekai kaainjaralüin suulia tü wayuu eekai lotüin sukuaippa nuꞌupala Maleiwa.
Je na kaainjaraliikana, ajutüneena natüma na aapieekana saꞌakamüin tü sikikat, tü kanüliakat Hades, süpüleekat tü ouktüsükalüirua, eere naꞌyalajeenain maꞌi sütüma tü müliaa neꞌreetkat”, nümakalaka Jesús namüin na nikirajüinkana.
Nüsakirakalaka Jesús naya: —¿Jiyaawata aaꞌu süpüshua tü taküjaitpakat jümüin? —Aa —namakalaka na nikirajüinkana.
Nümakalaka Jesús: —Saaꞌu jiyaawatüin shia, tamüshii paala jia: Chi eekai nikirajüin sünain tü ashajünakat suluꞌu tü nüchikimaajatkat Maleiwa, müleka niyaawatüle saaꞌu tü nuluwataayakat Maleiwa, müshi aka naaꞌin chi wayuu washirü ayuꞌtkai korolo kojutshaatasü eekai sünaajuushin suluꞌu wane juraskeerü, kasa eekai jeketüin je kasa eekai laülaain.
Shiasa Jesús süchikijee ekirajaa süka sukuaippa tü kasa eꞌnnaajünakat sainküin mma, oꞌunüshi yalajee yala.
Je nüntapa suluꞌumüin tü pueulo eejachire nia tepichiiwaꞌaya, oꞌttüshi nia sünain ekirajaa suluꞌu tü ekirajüleekat. —¿Jarai cheje kekiika atüma chii? ¿Jarai cheje pülashika atüma süpüla aaꞌinraa tü nütüjakat apüleerua Maleiwa nümüiwa? —müsü tü wayuukolüirua süka ponüin maꞌi saaꞌin tü nümakat Jesús. Otta waneeirua, asakiijirawaꞌain müshii:
—Watüjaa aaꞌuchi nia sünain niain wane nüchon chi aꞌyataaikai sümaa taapüla. Je weꞌraajüin María tü niikat ooꞌulaka Jacobo, José, Simón je Judas na nimüliayuukana.
Otta na nüshunuukana, kepiashii yaaya suluꞌu tü pueulokat wanaa wamaa. ¿Jarai cheje eera laülaaka atüma nia süpüla aaꞌinraa tü naaꞌinrakat? —namakalaka.
Müshi Jesús jooluꞌu süka nnojolichipain kasajachin nia namüin: —Müinka nüntüle wane nünüikimaajachi Maleiwa nuumainpaꞌamüin, mojuteechi nia sütüma tü wayuukolüirua je sütüma tü nüpüshikalüirua, maa aka tayakai sünain mojutüichipain jütüma jooluꞌu —nümakalaka namüin.
Je süka nnojolüin nanoujain nünain, nnojoishi aaꞌinrüin chaꞌaya wainmatua tü kasa anasü nütüjakat apüleerua Maleiwa nümüiwa.
Otta müshia Herodes, chi sülaülashikai mma, naapa achikichi Jesús sümaa süpüshua tü kasa naaꞌinrakat sainküin mmakat.
Nümakalaka Herodes namüin na aꞌyataaliikana nümüin: “Chi Jesúskai anülia, nia neꞌe naaꞌin tamüin Juan chi owoutisaajüikai, osoꞌiraasü eera naaꞌin süchikijee ouktaa. Müshijese pülashin nia süpüla aaꞌinraa tü nütüjakat apüleerua Maleiwa nümüiwa”, nümakalaka Herodes.
Je nüchiki Juan sünain nuꞌutinnüin aaꞌin paala, müsü mayaa: Herodías tü nuꞌwayuusekat Herodes, nuꞌwayuusesü paala Felipe chi nimüliakai Herodes. Otta müshia Juan, mapüꞌüshi nümüin Herodes: “Nnojotsü anain noꞌuluꞌu Maleiwa sünain puꞌwayuusein tü jierü nuꞌwayuusekat paala chi pimüliakai”. Je sükajee tia, ataꞌülinnüshi Juan nütüma sümaa nüpüreesajüin nia.
Otta müshia Herodes, oꞌutünee aaꞌinchi maꞌi Juan nütüma. Akaisa mmolüin nia sheema tü wayuu judíokolüirua, süka nünüikimaajachin Maleiwa Juan saajüin.
Otta soꞌu wane miꞌiraa nütüma Herodes saaꞌu nikeraajüin juya, oyonnajüsü tü süchonkot Herodías suꞌupala tü wayuu antakat sünainmüin tü miꞌiraakat. Süka talatüin maꞌi naaꞌin Herodes sümaa tü süchonkot Herodías,
müshi nia sümüin suꞌupala tü wayuukolüirua: “Tamüsü paala pümüin jooluꞌu suꞌupala tü kasa chakat iipünaa: Taapeerü pümüin tü kasa püchunteekat tamüin”, nümakalaka sümüin.
Je saaꞌu shiꞌikünüin aaꞌin sütüma tü shiikat sooꞌopünaa tü kasa süchuntajatkat, sümakalaka nümüin: —Püntira tamüin yaamüin suluꞌu wane pülaata tü nikiikat Juan chi owoutisaajüikai —sümakalaka nümüin.
Mojukalaka maꞌi naaꞌin Herodes sütüma tü süchuntakat. Shiasa saaꞌu pansaaitpain nünüiki sümüin suꞌupala tü wayuukolüirua, nümakalaka namüin na nüsurulaatsekana: —Juꞌuna nünainmüin Juan chi püreesashikai jüshottoiwa nünutpünaa.
Nantitkalaka tü nikiikat chi müliashiikai suluꞌu wane pülaata sünain naapüin shia sümüin tü süchonkot Herodías. Shiꞌikajaakalaka shia sümüin tü shiikat.
Otta müshiꞌiya na nikirajüinkana Juan natüjaapa saaꞌu sünain ouktüin nia, antüshii naya sünain naapaain chi müliashii süpüla neꞌiküin amouyuupaꞌamüin. Süchikijee tia, oꞌunüshii naya nünainmüin Jesús süpüla aküjaa nüchiki nümüin.
Naapapa Jesús nüchiki Juan sünain nuꞌutinnüin aaꞌin, oꞌotooshi nia namaa na nikirajüinkana suluꞌu wane anua sünain noꞌunüin sujuuna tü wayuukolüirua chamüin eemüinre yüütüülin mmakat. Otta tü wattakat saalin wayuu sütüjaapa naaꞌu Jesús, oꞌunüsü nüchiirua süka suuꞌui suluꞌujee tü pueulokalüirua.
Nüntaiwaꞌaya Jesús, niꞌrüin tü wattakat saalin wayuu. Nümüliajakalaka naya sünain niiyajüin eekai ayuulin.
Shiasa motsopa kaꞌikat, narütkaakalaka na nikirajüinkana nünainmüin sünain namüin nümüin: —Ekirajüikalee, yüüꞌüyütüüisü maꞌi tü mmakat yaaya, je alüꞌütsü süpüla shipiyuꞌujaain. Anasü müleka püjütüleirua suꞌunaiwa suluꞌumüin tü pueulokalüirua nayalajaaiwa tü neküinjatkat —namakalaka nümüin.
Nüsouktakalaka Jesús namüin: —Anashii makatüle naya yaaya. Jaapa jiakana neküin —nümakalaka Jesús namüin.
Namakalaka nümüin: —Jaꞌraisü pan je piamasü neꞌe jime asijuushi eekat wamaꞌana.
—Icheꞌera tamüin.
Anakaja müleka süikkalaale tü wayuukolüirua saaꞌu tü alamakat —nümakalaka Jesús namüin na nikirajüinkana. Naapaakalaka joo Jesús tü jaꞌraisükat pan je tü piamasükat jime. Niirakaakalaka iipünaamüin sünain naapüin analuꞌut nümüin Maleiwa saaꞌu. Nüshanaajakalaka joo shia süpüla nottonojüinjatüin na nikirajüinkana süka tü wayuukolüirua.
Eküshii napüshualeꞌeya je emirashii sünainjee. Je süchikijee, okotchajünüsü tü napütaalakat natüma na nikirajüinkana, maa aka poloo piammüin kattoꞌui.
Eejana maa aka 5.000 tooloyuu saꞌaka tü wayuukolüirua süpüshua sünain mayaawajuin na jieyuu ooꞌulaka na tepichi eejanakana.
Shiasa mapa süchikijee tia, nüjütüin Jesús na nikirajüinkana süpüla noꞌunüinjanain nüpüleerua. Noꞌotookalaka suluꞌu tü anuakat sünain noꞌunüin namüiwa nüpüleerua waneemüin saꞌata tü palaakat sümaꞌinruꞌu nüpütaain Jesús süpüla tü wayuukolüirua.
Shiasa süchikijee nüpütaain süpüla, oꞌunüshi Jesús nümüiwa saaꞌumüin wane namüna süpüla aashajawaa nümaa Maleiwa. Je motsapa kaꞌi, eeshi nia nümüiwa saaꞌu tü namünakat.
Otta müsia tü anua kaluꞌukot na nikirajüinkana, wattasü shia suulia tü mmakat. Je yala pasanain sünain tü palaakat, napanapajakalaka joo wane jouktai. Katsüinsü maꞌi joo tü palaakat sütüma.
Shiasa maa aka eeiwaꞌaya aikat, oꞌunüshi Jesús nanainmüin na nikirajüinkana sünain waraittüin nia sooꞌopünaa tü palaakat.
Shiasa neꞌrapa Jesús sünain waraittüin nia sooꞌopünaa tü palaakat, —Epeinjaasü kasa wapüla neꞌe —namakalaka sünain naꞌwaatüin sümaa mmoluu sheema tü neꞌrakat.
Nüsouktamaatakalaka Jesús namüin: —Nnojo mmolüin jia, jüchechera jaaꞌin. Taya tayakalin —nümakalaka namüin.
Nümakalaka Pedro nümüin: —Senyotkalee, müleka shiimainreje piain weꞌrüin, anakaja peenaküle taya süpüla tantajachin pünainmüin sooꞌopünaa tü palaakat.
—Anakaja, jalaichi pümaala —nümakalaka Jesús nümüin. Nüshakatakalaka joo Pedro suluꞌujee tü anuakat sünain waraittüin sooꞌopünaa tü palaakat nünainmüin Jesús.
Otta mmotkalaka Pedro sotopa naaꞌin tü wawaikat. Nuꞌttakalaka sünain nimerolo nimerolo nümüin shirokumüin tü palaakat. —Jalia taya Senyotkalee —nümakalaka nümüin Jesús sünain nuꞌwaatüin.
Otta Jesús, niyurulamaatüin nütüna sünain naapaain Pedro. —Pia matsüinkai anoula, ¿jamüsü nnojotkaꞌa püchecherüin paaꞌin sünain anoujaa tanain? —nümakalaka Jesús nümüin.
Je noꞌotoopa suluꞌumüin tü anuakat, ejimalaa müsia tü jouktaikat.
Otta na nikirajüinkana yaakana suluꞌu tü anuakat, naꞌwaajüin Jesús sünain namüin nümüin: —Shiimüinja sünain piain chi Nüchonkai Maleiwa —namakalaka nümüin.
Je nantapa waneemüin saꞌata tü palaakat, antüshii naya suluꞌumüin wane mma kanüliasü Genesaret.
Je niyaawatünapa Jesús sütüma tü wayuuirua kepiakat chaꞌaya, suꞌwalakajaakalaka nüchiki sainküin süpüshua tü mma pejekat sünain Genesaret. Süntinnakalaka wayuu eekai ayuulin nünainmüin Jesús.
Nachuntakalaka na wayuukana nümüin Jesús shiiꞌiree shiain nepettüin neꞌe na ayuuishiikana sot nüsheꞌin. Anakalaka nütüma napüshuaꞌaya na eekai nepettüin nüsheꞌin.
Antüshii noꞌuluku na fariseokana ooꞌulaka na karalouktamaajanakana chajee Jerusalénjee eemüin Jesús sünain namüin nümüin:
—¿Jamüshii na pikirajüinkana moonooinkaꞌa sümaa tü ekirajünapüꞌükat anain waya judíokana natüma na watuushinuukana? Nnojoliikalaka noꞌlojüin najapü wanaa wamaa süpüla ekaa süpüla wuleinjatüin wakuaippa noꞌuluꞌu Maleiwa —namakalaka nümüin Jesús.
Nüsouktakalaka Jesús namüin: —¿Jamakalaka shiakaꞌa neꞌe jaaꞌinrüin tü nekirajapüꞌükat anain jia na jutuushikana, sümaa moonooin jia sümaa tü nuluwataakat anain Maleiwa?
“Soto jaaꞌin sünain juluwataanüin nütüma Maleiwa sünain kojutüinjachin jütüma jüshi ooꞌulaka jii, je chi eekai eꞌrülin wayumüin nümüin nüshi ooꞌulaka sümüin nii, oꞌutinnajachi aaꞌin nia. Shia nuluwataakat anain Maleiwa tüü.
Otta saashin tü nekirajapüꞌükat anain na jutuushikana, eeshii süpüla namüin na wayuukana namüin na kachooinkana naya: ‘Nnojoleena jia tasülajüin amüin jooluꞌu süka taapüitpain süpüshua nümüin Maleiwa’. Je sükajee tia, juꞌwanajaaitpa tü nuluwataakat anain Maleiwa sütümajee juꞌunüin süchiirua tü nekirajapüꞌükat anain na jutuushikana.
Jia alaayuukana, lotüsü maꞌi nünüiki Isaías jüchiki, chi nünüikimaajachikai Maleiwa, sünain nümüin mayaa:
‘Kojutuyaashi taya natüma na wayuukana süka nanüiki neꞌe, nnojoittaapaꞌa kojutüin taya natüma süka süpüshua naaꞌin.
Tü namapüꞌükat sünain naꞌwaajüin taya naashin, nnojotsü kasain saamüin tamüin. Je nekirajüin wayuu sünain pütchi naleꞌeruꞌujeejatü neꞌe, nnojotsü nekirajüin anain tü taluwataakat anain’, müsü nünüiki Maleiwa”, nümakalaka Jesús namüin.
Nuuneküin Jesús nachikua na wattakana naalin wayuu nünainmüin sünain nümüin namüin: —Jaapa jumaala tanüiki jüpüshua jiyaawataiwa saaꞌu tü tekirajeekat anain jia.
Nnojotsü shiain yarüttüin atüma saaꞌin wane wayuu nuꞌupala Maleiwa tü kasa ekerotkat saanüküluꞌupünaa. Shia yarüttaka atüma saaꞌin tü pütchi ajuittakat saanüküluꞌujee —nümakalaka namüin.
Arütkaashii na nikirajüinkana Jesús nünainmüin sünain namüin nümüin sujuuna tü wayuukolüirua: —¿Pütüjaa aaꞌut sünain mojushiin namüin na fariseokana tü püküjüitpakat namüin? —namakalaka nümüin.
Nüsouktakalaka Jesús namüin: —Nala fariseokana, müshii aka saaꞌin wane aꞌttiee naatajatü nnojotkat nüpünajalain chi Tashikai Maleiwa chakai iipünaa sünain nusujeꞌereerüin shia mapeena.
Anakaja jooluꞌu müleka nnojoliire kasajanain naya jümüin. Mayaashiije moꞌuin naya, eꞌitaanüshii naya naashin süpüla neeꞌiyatüinjatüin tü wopukot sümüin wayuu eekai moꞌuin. Soto jaaꞌin wane kasa: Müleka nuꞌuninnüle wane wayuu eekai moꞌuin nütüma wane eekai moꞌuinya, eeshii süpüla nojunuujiraain suluꞌu ishi —nümakalaka Jesús namüin na nikirajüinkana.
Nümakalaka Pedro nümüin Jesús: —¿Jamaluꞌut tü püküjüitpakat sümüin tü wayuukolüirua süchiki tü yarüttakat atüma saaꞌin noꞌuluꞌu Maleiwa? —nümakalaka nümüin.
Nüsouktakalaka Jesús namüin: —¿Nnojoliyüttaꞌaya jiyaawatüin aaꞌu jiakanaya tü tekirajakat anain?
Tamüshii paala jia jüchikua: Tü ekerotokot suluꞌupünaa jaanükü, jüleꞌeruꞌumüinjatü neꞌe sünain shiyuꞌlaain süchikua juulia.
Otta tü pütchi ojuittakat suluꞌupünaa jaanükü, jüleꞌeruꞌujeejatü. Mojuluꞌurüle shia, shia yarüttaka atüma jaaꞌin nuꞌupala Maleiwa.
Je müleka yarüttüle naaꞌin wane wayuu, kachiiruasü naaꞌin waneepia kasa mojusü, maa aka oꞌutaa saaꞌin wayuu, maa aka amaꞌüjawaa sümaa wayuu nnojotkat nuꞌwayuusein otta nnojoikai suꞌwayuusein, maa aka aꞌluwajirawaa akuaippaa sümaa wayuu jierü otta wane jierü nümaa wane toolo, maa aka aꞌluwajaa, maa aka aküjaa alawaa süchiki wane wayuu, je maa aka mojuu anüiki sümüin wayuu.
Shia yarüttakaꞌa atüma naaꞌin wane wayuu nuꞌupala Maleiwa. Otta nnojotsü yarüttüsüin naaꞌin sütüma moꞌlojooin najapü süpüla ekaa —nümakalaka Jesús namüin na nikirajüinkana.
Shiasa mapa tia, oꞌunüshi Jesús namaa na nikirajüinkana yalajee yala Genesaretjee suluꞌumüin tü mmakat kaluꞌukot tü pueulokalüirua Tiro ooꞌulaka Sidón.
Eekalaka wane jierü kepiasü chaꞌaya, wane jierü Canaánjeꞌewat, suuꞌuliwoꞌu tü wayuukolüirua nnojotkot judíoin, kepiapüꞌükat paala suluꞌu tü mmakat Canaán. Antüsü tü wayuukot nünainmüin Jesús sünain suꞌwaatüin nümüin: —Ekirajüikalee, mayeinsü maꞌi tachon sütüma kaleꞌeruꞌuwaa yolujaa. Pia Nülüinkai David, anakaja pümüliajüle taya —sümakalaka nümüin.
Otta Jesús, koꞌutakalaka nia suulia. Narütkaakalaka joo na nikirajüinkana sünain nachuntüin maꞌi nümüin: —Mojushiisü wamüin tüü. Masütaajusat shia sünain aꞌwaataa wachiirua. Anakaja püjütüle shia woulia —namakalaka nümüin.
Nüsouktakalaka Jesús: —Nnojoishi ajütüüshin taya nütüma Maleiwa sünainmüin wayuu nnojotkat judíoin, ajütüüshi taya süpüla toꞌtteꞌerüinjatüin tü wayuu Israelkalüirua sümüiwa, tü makat aka saaꞌin anneerü eekai amüloulin —nümakalaka.
Je jooluꞌu tü jietkat, süsapainyoꞌukakalaka shia nümülatuꞌu Jesús. —Ekirajüikalee, pükaaliija taya —sümakalaka nümüin.
Nüsouktakalaka sümüin: —Tamüsü paala pia: Nnojotsü anain müleka saapünüle tü shiküinjatkat süchooin wane wayuu sümüin tü etkalüirua —nümakalaka.
Sümakalaka nümüin: —Aa, shiimüin, Ekirajüikalee, ayatapajaꞌaya neꞌe aꞌlumujüin chi etkai tü ojutuusükat saaꞌujee nemeesain na ekaashiikana —sümakalaka.
Nümakalaka Jesús sümüin: —Maachee, teꞌrüin pia sünain shiimüin pünoujain tanain süka süpüshua paaꞌin. Anakaja müleka naapüle jooluꞌu Maleiwa tü püchuntakat —nümakalaka sümüin. Anakalaka tü süchonkot wanaa maꞌi sümaa tia.
Shiasa mapa tia, aleꞌejüshi Jesús nüchikua sotpünaa tü palaakat Galilea. Je yalajee, oꞌunüshi nia saaꞌumüin wane namüna. Nüikkalaakalaka chaꞌaya.
Je antüsü wayuu watta saalin nünainmüin Jesús ayuuisümaajatü. Eesü wayuu eekai masaꞌain, eekai moꞌuin, eekai matünain, eekai manülin, je wainma eekai ayuulin sütüma ayuulii eekai eein neꞌe. Antinnüsü tü ayuuisükalüirua nümülatuꞌumüin Jesús je niiyajüin shia.
Je tü wattakat saalin wayuu, ponosü maꞌi saaꞌin tü shiꞌrakat: Chi manüisaikai paala, kanülichipa, chi matünasaikai paala, katünaichipa, chi masaꞌasaikai paala, kasaꞌaichipa, je chi moꞌusaikai paala, koꞌuichipa. Je tü wayuukolüirua süpüshua, suꞌwaajakalaka joo Maleiwa, chi Namaleiwasekai nayakana na Israelkana.
Nuunejakalaka joo Jesús na nikirajüinkana nünainmüin sünain nümüin namüin: —Tamüliajee amüinrü tü wattakat saalin wayuu süka apünüinrüin kaꞌi tü kettatkat naaꞌu sünain tamaain naya. Je ajaꞌlajaaitpa tü nemiakat. Tacheküin süpüleerua neküinjanain namaꞌichiki. Müleka tajütüle naya sünain ouktüin jamü, eeshii süpüla nawalejünüin wopuluꞌu —nümakalaka namüin.
Namakalaka na nikirajüinkana: —Nnojotsü kasain eein yaaya. ¿Jalajeekualüinjatkai wapüla tü eküülü shikajatkat watüma tü wattakat saalin wayuu?
—¿Jera pan eekat jümaꞌana? —nümakalaka Jesús. —Akaratshisü neꞌe pan eekat yaaya sümaa palitchen neꞌe jimechen asijuushi —namakalaka niꞌipajee.
Nuluwataakalaka Jesús tü wattakat saalin wayuu sünain süikkalaainjatüin mmaluꞌu.
Naapaakalaka joo Jesús tü akaratshisükat pan je tü jimechenkat sünain naapüin analuꞌut nümüin Maleiwa saaꞌu. Nüshanaajakalaka joo shia süpüla nottonojüinjatüin na nikirajüinkana süka tü wayuukolüirua.
Eküshii naya napüshualeꞌeya je emirashii sünainjee. Je süchikijee, okotchajünüsü tü napütaalakat natüma na nikirajüinkana, maa aka akaratshi kattoꞌui.
Eejana maa aka 4.000 tooloyuu saꞌaka tü wayuukolüirua süpüshua sünain mayaawajuin na jieyuu ooꞌulaka na tepichi eejanakana.
Je kettaapa shiküin tü wayuukolüirua, nümakalaka Jesús namüin: “Anashii juꞌunüle jipialuꞌumüin”. Je Jesús, oꞌotooshi nia namaa na nikirajüinkana suluꞌu wane anua sünain oꞌunaa eemüin tü mmakat kaluꞌukot tü pueulokot Magdala.
Je nantapa chamüin chaꞌaya, eeshii napüla wane wayuuirua fariseo ooꞌulaka waneeirua saduceo. Antüshii naya süpüla nasakirayaainjachin Jesús shiiꞌiree niweetirüin wane pütchi kasalajanajatkat natüma nümüin. Nachuntayaain nümüin naaꞌinrüinjatüin noꞌupala wane kasa eekai anashaatasü nütüjakat apüleerua Maleiwa nümüiwa, tü eeꞌiyatüsüjatkat nukuaippa sünain nüjünalain nia Maleiwa.
Nüsouktakalaka Jesús namüin: “Müleka ishole tü sirumakat motsapa kaꞌi, ‘Nnojoleerü aꞌitüin juya’, müshii jia.
Otta müleka ishole shia wattaꞌa maalü sümaa sirumain, ‘Juyapeerü soꞌukaꞌi tüü’, müshii jia. Jia kayaawasekana sümüin tü sirumakat, ¿jamüsü nnojotkaꞌa jiyaawatüin saaꞌu kasain tü taaꞌinrakat maaꞌulu yaa?
Jia wayuu eekana maaꞌulu yaa, jia kaainjaralii eꞌrüliikana maꞌi wayumüin nümüin Maleiwa, ¿jamüsü taaꞌinreekaꞌa jütüma wane kasa anashaatasü nütüjakat apüleerua Maleiwa nümüiwa, tü eeꞌiyatüsüjatkat takuaippa sünain nüjünalain taya Maleiwa? Shiimüin tü tamakat jümüin: Nnojoleerü taaꞌinrüin tü juchuntakat tamüin. Shia soto jaaꞌin tü nüchikikat Jonás chi nünüikimaajachikai Maleiwa nümaiwa süpüla jütüjaainjatüin taaꞌu mapeena sünainjee sünain nüjünalain taya Maleiwa”, nümakalaka Jesús namüin. Kettaapa nünüiki, oꞌunüshi nia namaꞌanajee.
Otta na nikirajüinkana Jesús, sotüitpa naaꞌin jooluꞌu sünain malüꞌüjüin naya tü pan nakotchirakat paala nanainjee na wayuukana.
Nüchiajaataalakalaka naya sünain maa namüin: —Jalia jia suulia tü oolojiakat pan namaꞌanajeejatkat na fariseokana ooꞌulaka tü namaꞌanajeejatkat na saduceokana —nümakalaka namüin na nikirajüinkana.
Namajiraakalaka sütüma tü nümakat Jesús: —Shiakajasaꞌa nümüin süka motüin waaꞌin tü pankat —namakalaka.
Süka nütüjaain saaꞌu Jesús tü naashajaajiraakat achiki, müshi nia namüin: —Jiirakaa jiakana motsokana anoula, ¿jamüshii jaashajaajiraakaꞌa süchiki sünain nnojolüin pan jümaꞌana?
¿Nnojoliyüttaajaꞌa jiyaawatüin aaꞌu tü tekirajeekat anain jia? Soto jaaꞌin wanaa sümaa tekirüin 5.000 tooloyuu ooꞌulaka jieyuu je tepichiya süka tü jaꞌraisükat pan je sünain süpütaain wainma süchikijee.
Je soto jaaꞌinya wanaa sümaa tekirüin 4.000 tooloyuu ooꞌulaka jieyuu je tepichiya süka tü akaratshisükat pan je sünain süpütaainjaꞌa wainma süchiki.
Otta wanaa sümaa tachiajaain jia, nnojoishi taya aashajaashin süchiki pan. Shia tachiajaaka oulia tü oolojiakat pan namaꞌanakat na fariseokana ooꞌulaka na saduceokana —nümakalaka Jesús namüin na nikirajüinkana.
Nayaawatüitpa aaꞌu jooluꞌu na nikirajüinkana sünain shiain nüchiaain oulia tü nekirajakat anain na fariseokana ooꞌulaka na saduceokana, tü aꞌwalakajaakat saꞌakamüin wayuu, nnojolojaꞌa shiain tü oolojiakat pan.
Oꞌunüshi jooluꞌu Jesús namaa na nikirajüinkana süꞌütpaꞌamüin tü pueulokat Cesarea de Filipo münakat. Nümakalaka Jesús namüin: —Tayakai, chi Shipayakai Wayuu, ¿jarai taya saashin tü wayuukolüirua?
Nasouktakalaka niꞌipajee: —“Niataa Juan chi owoutisaajüikai”, müsü waneeirua. “Niataa Elías”, eesü makat. “Niataa Jeremías, niataa noꞌuluku na nünüikimaajanakana Maleiwa paala sümaiwa”, eesü makat neꞌe —namakalaka nümüin.
—Jama jiakana, ¿jarai taya jaajüin? —nümakalaka namüin.
Nüsouktakalaka joo Pedro nümüin: —Pia Cristokaꞌaya, chi Nüneekajalakai Maleiwa süpüla oꞌtteꞌeraa wayuu. Pia chi Nüchonkai chi Maleiwa matüjüinkai ouktaa —nümakalaka Pedro.
Nümakalaka Jesús nümüin: —Simón, nüchonkai Jonás, anataꞌaleeshijaꞌa maꞌi pia. Nnojotsü piyaawatalain aaꞌu shiimüinkat tüü sükajee neꞌe pikirajünüin sünain sütüma wayuu. Nia chi Tashikai chakai iipünaa eeꞌiyataka shia pümüin.
Tamüshi paala pia: Watüjaa aaꞌut sünain “Ipa” maluꞌulüin tü anüliee Pedro makat teꞌitaakat paala pünain. Je jooluꞌu, maa aka ichein maꞌi süsaꞌa wane miichi müleka shiꞌitaanüle saaꞌu ipa, akaweeria sünain ichein maꞌi tü pünoulakat. Je meeria nanoula na anoujashiikana tanain sainküin mmakat. Je nnojoleena shiyamülüin naya tü ouktaakat.
Meechi aka pia wane wayuu kajapuluꞌukai atümaa shiyaawein wane miichi, süka laülaweechin pia wanaa tamaa chaa eere nuluwataain chi Tashikai Maleiwa. Tü kasa kapükat pütüma yaa saaꞌu mmakat, kapeerü chaa iipünaa eere Maleiwa. Je tü kasa taashikat pütüma yaa saaꞌu mmakat, taasheerü chaa iipünaa eere Maleiwa —nümakalaka Jesús nümüin Pedro.
Niꞌikakalaka joo Jesús naaꞌin na nikirajüinkana sünain nümüin namüin: —Nnojo jüküjüin tachiki sümüin wayuu sünain tayain chi Cristo Nüneekajalakai Maleiwa —müshi nia namüin.
Shiasa süchikijee kaꞌikat tia, oꞌttüshi Jesús sünain aküjaa namüin na nikirajüinkana süchiki süpüshua tü aaꞌinneetkat nüka mapeena sünain nümüin namüin: “Nücheküin chi Maleiwakai süpüleerua toꞌunüin Jerusalénmüin süpüla müliainjachin maꞌi taya natüma na laülaayuushiikana naaꞌu na judíokana, ooꞌulaka natüma na laülaayuushiikana naꞌakajee na sacerdote judíokana, ooꞌulaka natüma na karalouktamaajanakana. Oꞌutinneechi aaꞌin taya natüma. Je soꞌu apünüin kaꞌi süchikijee tia, osoꞌireꞌenneechi aaꞌin taya”, nümakalaka namüin.
Najattünakalaka Jesús nütüma Pedro mamüin aka türa sünain nüchiaainjachin nia: —Senyotkalee, jalia pia suulia sülanüin pümüin tüü —nümakalaka.
Nujununujaakalaka Jesús nuulia Pedro sünain nümüin nümüin: —Nünüikimaajachi pia Satanás, koꞌuta neꞌe pia toulia. Nnojo paꞌalijirüin taya suulia tekeraajüin tü nüchekakat tapüleerua Maleiwa. Tü jülüjakat paaꞌin, püleꞌeruꞌujeejatü neꞌe shia, nnojotsü shiain tü niꞌinaajalakat paala chi Maleiwakai tapüleerua —nümakalaka Jesús nümüin Pedro.
Nümakalaka Jesús namüin na nikirajüinkana: “Chi wayuu eekai tamaweein, anakaja müleka nnojorule naaꞌinrüin tü nüchekakat neꞌe nümüiwa. Shia anaka aluꞌu müleka naaꞌinrüle waneepia tü nüchekakat Maleiwa nüpüleerua, sümaa nnojolin mmolüin sheema oꞌutinnaa aaꞌin saaꞌu noonooin sümaa tanüiki.
Chi eekai niyouktüin taya süka naaꞌinmajiraweein nukuaippa suulia ouktaa, amülouijeerü nukuaippa süpüshua. Otta chi wayuu eekai naapajiraain nukuaippa süpüla niꞌyataainjachin tamüin, mayaashije oꞌutüneechin aaꞌin sünainjee tia, ayateechi oꞌtteꞌennüin tatüma.
Majaꞌa aka chi eekai niyouktüin taya süka washireein nia, amülouijeerü tü nukuaippakat süpüshua, süka nnojolüin suuntüin tü nuwashirüinkat süpüla nuꞌtteꞌennüin sükajee.
Tayakai chi Shipayakai Wayuu, anteechi tachikua eejee chi Tashikai saaꞌu eꞌitaaushin taya nütüma süpüla aluwatawaa wanaa nümaa je eejeena na aapieekana nümaꞌanajeejanakana tamaa. Anteechi taya süpüla tawalaajeerüin waneꞌewai sükua tü wayuukolüirua saaꞌu süpüshua tü kasa saaꞌinrapüꞌükat, maa aka na aaꞌinrakana kasa anasü, otta na aaꞌinrakana kasa mojusü.
Shiimüin tü tamakat jümüin: Anaꞌaya juꞌutku jia yaakana maaꞌulu yaa nnojoleenakana ouktüin süpülapünaa neꞌrüin tayakai chi Shipayakai Wayuu sünain oꞌttaa sünain aluwatawaa”.
Je mapa aippirua kaꞌi süchikijee tia, neenajaakalaka Jesús apünüinshii na nikirajüinkana: Pedro, Jacobo ooꞌulaka Juan, chi nimüliakai Jacobo, süpüla noꞌunajanain nümaa namüiwa eemüin wane uuchi.
Je chamüin chaꞌaya, eeꞌiranajaasü nukuaippa Jesús noꞌupala. Chuwatsü maꞌi nuꞌupünaa maa aka naaꞌin chi kaꞌikai. Otta nüsheꞌin, jorojorotsü maꞌi.
Eweenaa müshiꞌiya noꞌupala wane piamashii wayuu sünain naashajaain nümaa Jesús: nia Moisés ooꞌulaka Elías, na nünüikimaajanakana Maleiwa paala sümaiwa.
Nümakalaka Pedro: —Senyotkalee, anasü maꞌi süka weꞌrüitpain tü kasa alatakat woꞌupala. Müleka pücheküle, anasü müleka takumajüle apünüinsü luma: wane püpüla, wane nüpüla Moisés, je wane nüpüla Elías —nümakalaka.
Wanaa sümaa naashajaain Pedro, eweetalaa müsü wane siruma kasuutalü maꞌi nanainmüin. Süsouktakalaka wane pütchi saꞌakajee tü sirumakat: “Anii chi Tachonkai aishikai tapüla. Talatüshi maꞌi taya nümaa. Jüüjüü jümata sümüin nünüiki”, sümakalaka tü pütchikat namüin.
Je na apünüinshiikana nikirajüin, naapapa tü pütchikat, aꞌwachiraashii mmaluꞌu süka mmolüin maꞌi naya.
Nürütkaakalaka Jesús nanainmüin sünain niꞌitaain najapü nanain sünain nümüin namüin: —Jüshaꞌwalaa, nnojo mmolüin jia —nümakalaka namüin.
Otta nayaletpa nekii, neꞌrüin Jesús sünain nümüiwain.
Je wanaa sümaa nashakatüin saaꞌujee tü uuchikat, niꞌikakalaka joo Jesús naaꞌin sünain nümüin namüin: —Nnojo jüküjüin süchiki tü kasa jiꞌrüitpakat waneꞌereꞌeya jüküjüin tasoꞌiraapa aaꞌin süchikijee ouktaa, taya chi Shipayakai Wayuu —nümakalaka Jesús namüin.
Nasakirakalaka nia: —¿Jamüshii naküjakaꞌa na karalouktamaajanakana nüchiki Elías sünain niainjachin antüin palajana nüpüleerua chi Cristo Nüneekajalakai Maleiwa? —namakalaka.
Nüsouktakalaka Jesús namüin: —Shiimüin sünain niainjachin Elías antüin palajana süpüla yapainjatüin nütüma süpüshua tü nüpüshikalüirua Maleiwa.
Tamüshii paala jia: Antüichipa Elías, akaisa nnojolin shiyaawatüin nia wayuu. Eꞌrüliishii wayumüin nümüin. Akaweechia tayakai chi Shipayakai Wayuu, neꞌreechi amüin tayakaꞌiya —nümakalaka namüin.
Je na apünüinshiikana nikirajüin, nayaawatüitpa jooluꞌu saaꞌu sünain niain Juan chi owoutisaajüikai naashajaain achiki Jesús.
Nantapa saꞌakamüin tü wattakat saalin wayuu, arütkaashi wane wayuu nünainmüin Jesús sünain nüsapainyoꞌukain nümülatuꞌu sünain nümüin nümüin:
—Ekirajüikalee, anii tachon ayuuishi, anakaja pümüliajüle nia. Müliasü maꞌi naaꞌin wanaa sümaa nuꞌkchichijaain. Ojutuꞌuwaishi nia sütüma saꞌaka tü sikikat je shiroku wüin.
Toꞌunirüin paala chi tachonkai nanainmüin na pikirajüinkana shiiꞌiree neiyajeein nia. Isasü nachiki —nümakalaka nümüin Jesús.
Nümakalaka Jesús sümüin tü wayuukolüirua süpüshua: —Jiakana manoujüinyeekana tanain, jia eꞌrüliikana wayumüin tamüin, wattairü sümaꞌa taꞌatapajüin jia shiiꞌiree jünoujeein tanain —nümakalaka namüin. —Pücheꞌera chira püchonkai —nümakalaka nümüin nüshi chi jintüikai.
Otta müshia Jesús, nuuꞌuleꞌerakalaka tü yolujaakat suulia tü saaꞌinrakat nüka chi jintüikai. Sujuittakalaka nüleꞌeruꞌujee. Anakalaka chi jintüikai wanaa sümaa tia.
Narütkaakalaka na nikirajüinkana nünainmüin sujuuna tü wattakat saalin wayuu sünain nasakirüin nia: —¿Jamüsü nnojotkaꞌa wountüin wayuꞌlüin tü yolujaakat nuulia? —namakalaka nümüin.
Nüsouktakalaka Jesús namüin: —Isasü jüchiki süka nnojolüin jünoujain tanain. Shiimüin tü tamakat jümüin: Müleka jünoujüle tanain, jaꞌitairü nnojolüin katsüin jooluꞌu tü jünoulakat, jaaꞌinreerü tü kasa isakat süchiki wayuu. Maa aka jümataarüle paala sümüin wane uuchi, “Anakaja puꞌunüle yaajee kaꞌyatamüin”, sünoujeerü jünüiki. Nnojoleerü kasain isain jüchiki.
Otta yolujaa eekai müin aka tü ojuittinnakat nuulia chi jintüikai, nnojoleerü ojuittüin müleka nnojorule jüchuntüin nümüin Maleiwa sümaa jaamajüin —nümakalaka Jesús namüin.
Shiasa mapa tia, wanaa sümaa jutkatüin Jesús namaa na nikirajüinkana chaꞌaya Galilea, müshi nia namüin: —Tayakai, chi Shipayakai Wayuu, aapüneematüichi ekii taya sajapuluꞌumüin wane wayuuirua.
Oꞌutinneechi aaꞌin taya natüma. Je soꞌu apünüin kaꞌi süchikijee tia, osoꞌireꞌenneechi aaꞌin taya —nümakalaka namüin. Je na nikirajüinkana, mojukalaka maꞌi naaꞌin sütüma tü nümüitpakat namüin.
Nüntakalaka Jesús namaa na nikirajüinkana suluꞌumüin tü pueulokat Capernaum. Eeshii wane okotchajülii neerü süpülajatü tü aꞌwaajüleekat Maleiwa. Nantakalaka nünainmüin Pedro sünain nasakirüin nia: —¿Naapüin chi ekirajüikai pia tü neerü süpülajatkat tü aꞌwaajüleekat Maleiwa? —namakalaka nümüin.
—Aa —nümakalaka Pedro namüin. Shiasa nikerolapa Pedro suluꞌumüin wane miichi, arütkaa müshia Jesús nünainmüin sünain nümüin nümüin: —Simón, tasakirüin paala pia sünain wane kasa: ¿Jaralii na wayuu awalaajüinjanaka nümüin chi sülaülashikai mma? ¿Naya na nüchooinkana? ¿Nayataapa na wayuu nnojoliikana nüchooin, na wayuu nuluwataakana neꞌe aaꞌu? —nümakalaka Jesús nümüin Pedro.
—Naya na wayuu nnojoliikana nüchooin —nümakalaka Pedro niꞌipajee. Nümakalaka Jesús nümüin: —Nnojoluja mata awalaajüinjanain na nüchooinkana.
Otta müsia suulia mojujain naaꞌin na wayuu aashajaayüliikana pümaa, anakaja müleka puꞌunüle jooluꞌu sotpaꞌamüin tü palaakat süpüla pujutüin tü kuliꞌrakat shiroku. Je tü palajateetkat jime piyuꞌlüin, pujutala saanükü, je eejeerü püpüla wane neerü kachueera. Paapa tia namüin na okotchajüliikana süpüla wawalaajüin wayakana piamale süka, piakai ooꞌulaka tayakai —nümakalaka Jesús nümüin Pedro.
Shiasa mapa tia, arütkaashii na nikirajüinkana Jesús nünainmüin sünain namüin nümüin: —¿Jaraleechi miyoꞌuka soꞌuweena wane kaꞌi eere nuluwataain Maleiwa? —müshii naya.
Neenajakalaka Jesús wane jintüi nünainmüin pasanain nanain na nikirajüinkana.
Nümakalaka Jesús namüin: —Shiimüin tü tamakat jümüin: Müleka nnojorule shiiꞌiranajaain jukuaippa maa aka nukuaippa chi jintüikai, müinaya jia mekerolüin chaꞌaya eere nuluwataain Maleiwa.
Maa aka jintüikai chii sünain nnojolüin yaletayaain naaꞌin, akaainjachia chi wayuu eekai miyoꞌuweein chaꞌaya eere nuluwataain Maleiwa.
Je chi wayuu eekai kamaneein sümüin wane wayuu, maa aka naaꞌin jintüikai chii, saaꞌu nünoujain tanain, kamaneeshi nia tamüꞌinya wanaa sümaa.
“Na anoujashiikana tanain, na makana saaꞌin tepichi, müleka nakaꞌinjaale suulia anoujaa nütüma wane wayuu, anashi müleka nujutinnüle chia wayuukai shirokumüin tü palaakat sünain kanutpünaain nia wane ipa miyoꞌu süpüla wattainjachin nia shiinaluꞌumüin.
“Kapüleesü saaꞌinnüin tü anasükat sütüma wayuu yaa saaꞌu mmakat, süka wainmain tü kasa kaainjalakat atüma wayuu. Je süka tia, ayateerü wayuu wainma sünain kaainjalaa. Otta chi eekai naainjireein tü wayuukolüirua kasa mojusü, ‘aishaꞌajaa’ meechi nia, süka kasalajaneerüin shia nümüin.
Jalia pia suulia kaainjalaa sükajee tü kasa paaꞌinrakat süka pajapü je sükajee tü kasa paaꞌinrakat eepünaale suꞌunirüin pia tü puuꞌuikat. Anasüje neꞌe shiale amüloulin puulia waneesia pajapü je puuꞌui shiale sünain pikerolüin nümaꞌanamüin Maleiwa suulia pikerolojüin Hadesmüin sümaa tü piamasükat pajapü je puuꞌui, chaa eemüinjachire pujutünüin saꞌakamüin tü ouktüsükalüirua.
Jalia pia suulia kaainjalaa sükajee tü kasa piꞌrakat. Anasüje neꞌe shiale amüloulin puulia waneesia poꞌu sünain pikerolüin nümaꞌanamüin Maleiwa suulia pikerolojüin Hadesmüin sümaa tü piamasükat poꞌu, chaa eemüinjachire pujutünüin saꞌakamüin tü ouktüsükalüirua.
“Jalia jia suulia pülajüin jaaꞌin noulia na anoujashiikana tanain, na makana saaꞌin tepichi. Tamüshii paala jia: Na aapiee eꞌitaaushikana süpüla aaꞌinmajaa naya, jutatüsü napüla ekerolaa nünainmüin chi Tashikai Maleiwa chaa iipünaa.
“Antüshi tayakai, chi Shipayakai Wayuu, süpüla toꞌtteꞌerüinjatüin wayuu eekai maaꞌawain nuulia Maleiwa.
Wane wayuu jaꞌaka, müleka kamüꞌünüinre nia poloo shikii anneerü je machikitaarüle waneesia sünainjee, nüpüteerü tü süpüshikat, tü mekietsatkat shikii mekietsalümüin, chaa saaꞌu tü namünakat süpüla oꞌunaa sünain achajawaa süchiki tü machikisatkat.
Shiimüin tü tamakat jümüin: Nüntapa chi wayuukai sünain, talataleejeeria maꞌi naaꞌin sümaa suulialee sümaa tü mekietsatkat shikii mekietsalümüin nnojotkat machikisalüin.
Müsia nukuaippa chi Jüshikai Maleiwa chakai iipünaa, nnojotsü nücheküin süpüleerua maaꞌawain nuulia waneesükaijeꞌe tü anoujasükalüirua tanain, na makana saaꞌin tepichi.
“Müleka kaainjarale wane puwala puulia, anakaja puꞌunüle nünainmüin süpüla paashajaain nümaa nümüiwa süchiki tü kasa mojusü naaꞌinrakat pümüin. Je müleka kapürale naaꞌin tü püküjakat nümüin, puunteerü anajiraain pia nümaa.
Akaajasa müleka niyouktüle pünüiki, anakaja püleꞌejüle nünainmüin mapeena sünain pümaain waneesia je piama puwalayuu shiale atüjaakana saaꞌu sünain pansaain tü pümakat nümüin, maa aka tü suluwataakat anain tü nüchikimaajatkat Maleiwa.
Je müleka ayatüle nnojolüin kapülain naaꞌin tü pümakat nümüin, anakaja püküjale süchiki tü naainjalakat namüin na anoujashiikana wanaa sümaa jutkatüin. Je müleka niyouktüle tü namakat na anoujashiikana napüshua nümüin, piirakaa pümata nümüin maa aka naaꞌin eekai matüjüin ayaawajawaa suulia aainjalaa.
“Shiimüin tü tamakat jümüin: Tü kasa kapükat jütüma yaa saaꞌu mmakat, kapeerü chaa iipünaa eere Maleiwa. Je tü kasa taashikat jütüma yaa saaꞌu mmakat, taasheerü chaa iipünaa eere Maleiwa.
“Tamüsü paala jümüin wane kasaya: Müleka paaꞌinwale piamashii wayuu jaꞌakajee sünain achuntaa sooꞌopünaa wane kasa nümüin chi Tashikai Maleiwa chakai iipünaa, aapüneerü shia namüin nütüma.
Süka jamüin, eejeechi taya jümaa jiakana anoujashiikana tanain wanaa sümaa jutkatüin jia süpüla achuntaa nümüin Maleiwa, jaꞌitaina piamashiin je apünüinshiin neꞌe jia”, nümakalaka Jesús namüin na nikirajüinkana.
Arütkaashi jooluꞌu Pedro nünainmüin Jesús sünain nümüin nümüin: —Senyotkalee, müleka masütaajule wane tawala sünain kaainjalain nia toulia, ¿jeratuainjatü motoka amaa taaꞌin tü kasa mojusü naaꞌinrakat? ¿Kojuyatua? —nümakalaka nümüin.
Nüsouktakalaka Jesús nümüin: —Tamüshi paala pia: Nnojotsü kojuyatuain neꞌe. Motowalinjatü paaꞌin waneepia kaainjalakat oꞌu puulia —nümakalaka nümüin.
Nüküjakalaka Jesús nüchiki Maleiwa sünain nuluwataain süpüla natüjaainjatüin saaꞌu sünain jamüinjatüin sukuaippa süpüla motüinjatüin naaꞌin naainjala wane nawala noulia: “Tü nuluwataayakat Maleiwa, müsü aka saaꞌin nukuaippa wane wayuu aluwataashi suluꞌu wane mma. Soꞌu wane kaꞌi, neenajirüin na nüchepchiakana nünainmüin süpüla nütüjaain saaꞌu jerain neerü najuyaajüin nuulia waneꞌewai nakua süpüla nawalaajüinjatüin shia nümüin süchikua.
Nüntakalaka nünainmüin wane chi nüchepchiakai kajuyaalakai watta saalin neerü nuulia.
Otta nnojotkalaka nuuntüin nuwalaajüin süchikua tü nujuyaalakat. Nüsouktakalaka chi laamakai: ‘Jüikka jümaala chi wayuukai sümaa nuꞌwayuuse sümaa nüchooin ooꞌulaka süpüshua tü kasa eekat nümaꞌana süpüla walaainjatüin tü nujuyaalakat toulia süka tü naliakat’, nümakalaka.
“Nüsapainyoꞌukakalaka chi nüchepchiakai nümülatuꞌu chi nülaamainkai sünain nuchuntashaatain nümüin nümülialüin nia sünain nümüin nümüin: ‘Anakaja paawarüle paala taya, tawalaajeerü pümüin süpüshua tü tajuyaalakat’, nümakalaka nümüin.
Je chi laamakai, nümüliajakalaka naaꞌinyaka chi nüchepchiakai sümaa nuuꞌulaaleein tü nünneetsekat nüpüla sümaa taashin nia nütüma.
“Otta chi achepchieekai, nuꞌunakalaka nünainmüin wane achepchiee wanaa nümaa. Nujuyaajirüin paala wane palitchon neerü. Naapaa nümüshia chi nüpüshikai nümülapünaa sünain nümüin nümüin: ‘Puwalaaja pümaala tü pujuyaalakat toulia’, nümakalaka nümüin.
“Niasa chi nüpüshikai, nüsapainyoꞌukakalaka nia nümülatuꞌu sünain nüchuntashaatain nümüin nümülialüin nia sünain nümüin nümüin: ‘Anakaja paawarüle taya, tawalaajamaateerü pümüin süpüshua tü tajuyaalakat’, nümakalaka nümüin.
“Nüsouktakalaka nümüin: ‘Nnojoruleejaꞌa süpüla taawalüin pia’, nümakalaka nümüin. Nüpüreesajitkalaka joo chi nüpüshikai waneꞌereꞌeya nujuittüin nuwalaajapa tü nujuyaalakat.
Nayasa na waneeirua achepchieekanairua, mojukalaka maꞌi naaꞌin naapapa süchiki tü alatakat. Noꞌunakalaka nünainmüin chi nalaamainkai sünain aküjaa süchiki süpüshua tü alatakat nümüin chi napüshikai.
“Je jooluꞌu chi laamakai, neenajakalaka joo chia nüchepchiakai nünainmüin sünain nümüin nümüin: ‘Eꞌrüikaiche aaꞌin wayumüin pia. Aashin tooꞌulaayaainkain tü tanneetsekat püpüla süka püchuntüin tamüin taawalüin pia.
Mojushiisü tamüin nnojolüin pümüliajüin chi püpüshikai maa aka tamüliajüin pia’, nümakalaka nümüin.
Je sünain jashichin maꞌi chi laamakai, nujutitkalaka joo chi nüchepchiakai suluꞌumüin tü kaatsetkat süpüla niꞌyaajünüin waneꞌereꞌeya nujuittüin nuwalaajapa süpüshua tü nujuyaalakat.
“Tamüshii paala jia: Akaweenia jia waneꞌewaire jukua nütüma chi Tashikai Maleiwa chakai iipünaa müleka nnojorule motoleeinya jaaꞌin naainjala na juwalayuukana juulia”, nümakalaka Jesús namüin na nikirajüinkana.
Shiasa nüküjapa Jesús tüü namüin na nikirajüinkana, oꞌunüshi nia chajee Galileajee suluꞌumüin tü mmakat Judea. Je yalajee yala, oꞌunüshi waneemüin saꞌata tü süchikat Jordán.
Suushikajaakalaka watta saalin wayuu nüchiirua. Je nüntapa chamüin, niiyajüin wayuu eekai ayuulin saꞌaka tü wayuukolüirua.
Narütkaakalaka wane wayuu fariseoirua nünainmüin Jesús süpüla nasakirayaainjachin nia shiiꞌiree niweetirüin wane pütchi kasalajanajatkat nümüin natüma sünain maa: —¿Anasü müleka nuuꞌulaale nuꞌwayuuse wane wayuu saaliijee kasa eekai eein neꞌe? —namakalaka na fariseokana nümüin Jesús.
Nüsouktakalaka Jesús namüin: —Jütüjaa aaꞌut tü ashajünakat paala süchiki jamüin sukuaippa wayuu wanaa sümaa sükumajünüin paala sümaiwa nütüma Maleiwa. Nükumajüin wayuu toolo ooꞌulaka wayuu jierü.
Je nümakalaka chi Maleiwakai: “Sükajee takumajüin wayuu toolo ooꞌulaka wayuu jierü, anashi nujuittüle chi wayuukai nuulia chi nüshikai je suulia tü niikat süpüla kaꞌwayuusein nia je süpüla kepiainjachin nia sümaa tü nuꞌwayuusekat saaꞌu saꞌaniraaitpain nukuaippa sümaa”, müshi Maleiwakai paala sümaiwa.
Waneeinapa wayuu naya, nnojoliinapa katataꞌawain. Tamüshii paala jia: Saꞌaniraapa nukuaippa wane wayuu toolo sümaa wane jierü nütüma Maleiwa, nnojotsü anain süpüla sükatajiraanüin sütüma wayuu —nümakalaka Jesús namüin.
Namakalaka na fariseokana niꞌipajee: —¿Jamakaꞌa sümakaꞌa tü nüshajakat Moisés tü makat: “Müleka nücheküle wane wayuu süpüleerua nuuꞌulaain suulia tü nuꞌwayuusekat, cheꞌojaasü nüshajüin neꞌe wane karaloukta aapiria tü nuꞌwayuusekat sünain nuuꞌulaainjatüin shia. Süchikijee naapüin tü karalouktakat sümüin, eesü süpüla nüjütüin shia nümaꞌanajee”, makat? —namakalaka nümüin Jesús.
Nüsouktakalaka Jesús namüin: —“Ma jütüma sukuaippa juꞌwayuuse müleka juuꞌulaweere suulia”, müshija Moisés namüin na jutuushinuukana süka nayouktüin tü nüchekakat chi Maleiwakai napüleerua. Eekajaꞌa suꞌttaiwaꞌaya, nnojotsü majatüin.
Je tanüiki tayakai jooluꞌu jümüin, müsü mayaa: Chi eekai nuuꞌulaain suulia nuꞌwayuuse, sümaa nnojotsüin sümaꞌüjiraasüin nümaa wane wayuu naata nuulia, müleka kaꞌwayuusere nia nüchikua, kaainjalashi. Je kasalajaneerü nümüin nümaꞌüjaain sümaa tü jeketkat nuꞌwayuusein. Akaajaa chi wayuu kaꞌwayuusekai tü jierü ooꞌulaaushitkat, kaainjalashi niaꞌaya, je kasalajaneerü nümüin nümaꞌüjaain sümaa tü jierü ooꞌulaaushitkat —nümakalaka Jesús namüin na fariseokana.
Namakalaka jooluꞌu na nikirajüinkana nümüin Jesús: —Müleka shialeje nukuaippain wane wayuu sümaa tü nuꞌwayuusekat tia pümakat, anasüja ayatüle wane wayuu maꞌwayuusein —namakalaka nümüin.
Nümakalaka Jesús namüin: —Nnojotsü kapülain saaꞌin wayuu süpüshua tü jümüitpakat. Naya kapülaka aaꞌin neꞌe na süpülajanakanajaꞌaya nütüma Maleiwa.
Eeshii wayuu eekai maꞌwayuusein süka aleinjanain naya. Eeshii wayuu eekai maꞌwayuusein süka nakapajünüin. Je eeshii eekai maꞌwayuusein süka naꞌyataweein nümüin Maleiwa chakai iipünaa süka süpüshua naaꞌin. Je jooluꞌu, chi eekai nuuntüin maꞌwayuusee, anakaja kapürale naaꞌin —nümakalaka Jesús namüin na nikirajüinkana.
Je soꞌu wane kaꞌi, antinnüshii wane tepichiirua nünainmüin Jesús süpüla niꞌitaainjatüin najapü naaꞌuirua sümaa nüchuntüin nümüin Maleiwa naaꞌu. Otta na nikirajüinkana neꞌrapa tia, nachiajaakalaka tü wayuukolüirua.
Otta müshia Jesús, müshi namüin na nikirajüinkana: —Kettshiꞌiya na tepichikana nantaiwa tanainmüin. Maa aka nakuaippa na tepichikana sünain nnojolüin kaaꞌin toulia, müinjatia nakuaippa tamüin na ekeroteekana chaa eere nuluwataain Maleiwa —nümakalaka namüin.
Shiasa süchikijee niꞌitaain najapü saaꞌu tü tepichikalüirua, oꞌunüshi nia yalajee yala.
Nürütkaakalaka nünainmüin Jesús wane wayuu jimaꞌai sünain nüsakirüin nia: —Ekirajüikalee, ¿jarat anasü taaꞌinrüinjatka süpüla eeinjachin taya nümaa Maleiwa waneepia?
Asouktüshi Jesús: —¿Jamüshi püsakirakaꞌa taya sünain kasa anasü? Waneeshia Maleiwa niain anashin. Müleka pücheküle süpüleerua eeinjachin pia nümaa waneepia, poonoo pümaala sümaa tü nuluwataakat anain —nümakalaka Jesús nümüin.
—¿Tü jaratkat? —nümakalaka nümüin Jesús. Nüsouktakalaka Jesús nümüin: —Tü nuluwataakat anain, müsü mayaa: “Nnojo puꞌutüin saaꞌin wayuu. Nnojo pümaꞌüjaain sümaa wayuu nnojotkat puꞌwayuusein otta nnojoikai puꞌwayuusein. Nnojo puꞌluwajüin sükorolo wayuu. Nnojo püküjüin alawaa süchiki wane wayuu.
Kojutüinjatü pütüma püi je püshi. Ooꞌulaka na wayuukana napüshua, anashii aire püpüla maa aka alin pia püpülajiraa”, makat —nümakalaka Jesús nümüin.
—Taaꞌinratüjütsaꞌaya tia süpüshualeꞌeya. ¿Kasa cheꞌojaaka tapüleerua? —nümakalaka nümüin Jesús.
Nüsouktakalaka Jesús nümüin: —Müleka pikeraajeere süpüshua tü nüchekakat püpüleerua Maleiwa, anashi müleka puikküle tü pukorolokot süpüshua süpüla püsülajüinjatüin tü süliakat sümüin wayuu eekai mojuin. Keeꞌirakeerü pümüin shia iipünaamüin chaꞌaya eere Maleiwakai. Je paaꞌinrapa tia, aleꞌejeechi pia püchikua tanainmüin süpüla tamaain pia —nümakalaka Jesús nümüin.
Je chi jimaꞌaikai sütümajee tü nümakat Jesús nümüin, oꞌunüshi nümaꞌanajee sünain mojuin maꞌi naaꞌin süka washirüin maꞌi nia.
Nümakalaka jooluꞌu Jesús namüin na nikirajüinkana: —Shiimüin tü tamakat jümüin: Chi wayuu eekai ataralaain sümaa tü nuwashirüinkat, kapüleejeerü maꞌi nümüin ekerotoo chaꞌaya eemüinre nuluwataain Maleiwa.
Müshi tachikua: Mapüleesat süpüleerua shikerotüin wane “camello” soꞌuluꞌupünaa wane wutia suulialeꞌeya shikerotüin wane wayuu washirü chaꞌaya eere nuluwataain Maleiwa —nümakalaka namüin.
Patatsü maꞌi naaꞌin na nikirajüinkana sütüma tü nümakat Jesús. —Isasüjaꞌa sümata nüchiki nuꞌttaainjachin wane wayuu —namajiraakalaka.
Eirakaashi joo Jesús namüin sünain maa namüin: —Tü kasa isakat süchiki wayuu, nnojotsü kapüleein nümüin Maleiwa.
Müshi joo Pedro nümüin Jesús: —Wapütüin süpüshua tü kasa eejatkat wamaꞌana süpüla yaainjanain waya pümaa. ¿Kasakalaka nuwalaajeenain aka waya Maleiwa? —nümakalaka.
Nüsouktakalaka Jesús: —Shiimüin tü tamakat jümüin, eꞌitaaushi tayakai chi Shipayakai Wayuu nütüma Maleiwa süpüla aluwatawaa soꞌuweena wane kaꞌi. Otta jia polookana piammüin tekirajüin, saaꞌu tamaain jia waneepia, aluwataweena jia soꞌuweena kaꞌikat tia naaꞌu na wayuu Israelkana, na polooshiikana piammüin eꞌirukuu, suluꞌu tü mma jeketkat.
Je chi wayuu eekai nüpütüin nipia, nuwalayuu, nüshi, nii, nüchonnii, je naꞌapainse shiale süpüleerua aküjaa tachiki, alanaꞌaleejeeria tü aapüneetkat nümüin maa aka polootua shikii suulia tü kasa nüpütakat. Je eejeechi nia nümaa Maleiwa waneepia saaꞌu shiiꞌiranajaaushin naaꞌin.
Tamüshii paala jia: Jaꞌitaina mojutüin na anoujashiikana sütüma wayuu maaꞌulu yaa, ekeroleenapajaꞌa naya nümaꞌanamüin Maleiwa soꞌu wane kaꞌi. Akaajasa na manoujainsaliikana, jaꞌitayaashiije kojutüin sütüma wayuu maaꞌutpünaa yaa, nnojoleena kasajanain nümüin Maleiwa soꞌu kaꞌikat tia —nümakalaka Jesús namüin.
Nümakalaka Jesús namüin: “¿Jamüsü, saaꞌin jümüin, tü nukuaippakat Maleiwa sünain aluwatawaa? Tü nuluwataayakat Maleiwa, müsü aka saaꞌin nukuaippa wane wayuu kaꞌapainseshi. Oꞌunüshi wattaꞌa maalü pülaasapaꞌamüin sünain nüchajaain süchiki wayuu süpüla shiꞌyataainjatüin soꞌu kaꞌikat tia suluꞌu tü naꞌapainsekat.
Nüküjain namüin na wayuukana sünain nuwalaajüinjachin namüin waneꞌewai nakua waneesia neerü kanüliasü ‘denario’ süpüla wane kaꞌi saaꞌu naꞌyataain nümüin suluꞌu tü naꞌapainsekat. Nüjütakalaka naya suluꞌumüin tü naꞌapainsekat.
“Shiasa mapa tia, maa aka jaꞌipa kaꞌi, oꞌunüshi nia nüchikua pülaasapaꞌamüin. Eekalaka nüpüla wane wayuuirua shaꞌwashawalüin sünain maꞌyataain.
Nümakalaka namüin: ‘Anakaja juꞌunüle jiꞌyataaiwa jiakanaya suluꞌu tü taꞌapainsekat. Tawalaajeerü jümüin jiꞌyataain’, nümakalaka namüin.
Noꞌunakalaka. “Je maa aka kaleꞌo ooꞌulaka maa aka aliika, oꞌunüshi nia pülaasapaꞌamüin nüchikua süka cheꞌojaayülüin nümüin wayuu aꞌyataainjatkat.
Shiasa mapa, maa aka motsapa kaꞌi, oꞌunüshi pülaasapaꞌamüin nüchikuaꞌaya. Eekalaka waneeiruaya shaꞌwashawalüin sünain maꞌyataain. Nümakalaka namüin: ‘¿Jamüsü kettatkaꞌa kaꞌikat jaaꞌu sünain maꞌyataain jia?’, nümakalaka namüin.
Nasouktakalaka nümüin: ‘Nnojoliishii waya aꞌyataain süka nnojolin jaralin eenajaain süpüla aꞌyatawaa’, namakalaka. Nümakalaka namüin: ‘Anakaja müleka juꞌunüle suluꞌumüin tü taꞌapainsekat süpüla jiꞌyataain chamüin’.
“Shiasa mapa aipaꞌa, nümakalaka chi kaꞌapainseshikai nümüin chi niꞌipajachikai: ‘Peenaka na aꞌyataaliikana süpüla puwalaajüin namüin tü naꞌyataainkat. Puwalaaja palajana na chiiruajanakana oꞌttüin sünain aꞌyatawaa. Je süchikijee, puwalaajeena na palajanakana oꞌttüin’, nümakalaka.
“Narütkaakalaka nünainmüin na oꞌttüshiikana sünain aꞌyatawaa motsapa kaꞌi. Nawalaajünakalaka waneꞌewaire nakua süka wane ‘denario’.
Otta narütkaapa na oꞌttüshiikana palajana sünain aꞌyatawaa, alatüinjatüyaa naashin namüin suulia tü waneekat ‘denario’. Otta nawalaajünakalaka waneꞌewaire nakuaya süka wane ‘denario’.
Je nawalaajünapa, oꞌttüshii naya sünain noyoojooin nooꞌomüin chi kaꞌapainseshikai sünain namüin nümüin:
‘Nala oꞌttüshiikana motsapa kaꞌi sünain aꞌyatawaa, wanaawasü puwalaajüin namüin wanaa wamaa waya oꞌttüshiikana wattaꞌajee maalü, kaꞌisitshiikana soꞌukaꞌipa’, namakalaka nümüin.
“Nümakalaka joo chi kaꞌapainseshikai nümüin wane: ‘Waaꞌiraa, nnojoishi eꞌrüshin wayumüin taya pümüin. Soto paaꞌin sünain taashajaalatüjülin tüü pümaa sünain tawalaajüinjatüin pümüin tü waneekat “denario” süpüla wane kaꞌi.
Puꞌuna pümata pipialuꞌumüin sümaa tü taapüitpakat pümüin. Tacheküin taaꞌinyaka wanaaweein taapakat nümüin chi antüshikai chiirua sümaa tü taapakat pümüin.
Taashishi taya süpüla taaꞌinrüin tü tachekakat süka tü tanneetsekat. ¿Mojushiisü pümüin nnojolin jiꞌiyein taya saaꞌu suulia wayuu?’, nümakalaka chi kaꞌapainseshikai nümüin.
“Akaweechia chi eekai jekechin sünain anoujaa tanain, maa aka chi eekai kamaꞌaichin sünain anoujaa tanain, ekeroleena naya chamüin eere nuluwataain Maleiwa sünain wanaawain nakuaippa noꞌuluꞌu Maleiwa”, nümakalaka Jesús namüin.
Soꞌu wane kaꞌi, wanaa sümaa nuꞌunüin Jesús Jerusalénmüin, neenajakalaka namüiwa na nikirajüinkana polooshiikana piammüin sünain maa namüin:
—Oꞌunajana jooluꞌu waya Jerusalénmüin, je tayakai chi Shipayakai Wayuu, aapüneematüichi ekii taya najapuluꞌumüin na laülaayuushiikana naꞌakajee na sacerdote judíokana ooꞌulaka na karalouktamaajanakana. “Anashi nuꞌutinnüle aaꞌin süka kaainjaralin maꞌi nia”, meena naya tachiki
sünain naapüin taya najapuluꞌumüin na gentilekana. Je naairua, nemeꞌerainpaleechi taya sümaa naꞌyaateechin taya. Je süchikijee tia, nakachereechi taya süpüla ouktaa. Otta nuꞌunnaa chi apünüinkai kaꞌi süchikijee tia, osoꞌiraajeerü taaꞌin —nümakalaka Jesús namüin na nikirajüinkana.
Sürütkaakalaka jooluꞌu tü niikat Jacobo je Juan, na nüchonniikana Zebedeo, nünainmüin Jesús namaa nayakana. Süsapainyoꞌukakalaka shia nümülatuꞌumüin süpüla süchuntüinjatüin nümüin wane kasa.
Nümakalaka Jesús sümüin: —¿Kasa keeꞌireeka paaꞌin taaꞌinrüin pümüin? Süsouktakalaka nümüin: —Tacheküin süpüleerua püikkaleꞌerüin na tachonniikana paꞌatoꞌu chaꞌaya eejeechire puluwataain, wane pikialuꞌujee ooꞌulaka wane pipeꞌeruꞌujee —sümakalaka nümüin Jesús.
Nümakalaka jooluꞌu Jesús namüin Jacobo ooꞌulaka Juan: —Nnojotsü jütüjaain aaꞌu tü juchuntakat. ¿Juunteerüjasaꞌaya jülatirüin tü müliaa teꞌreetkat? —müshi nia namüin. —Aa, wounteerü —namakalaka nümüin Jesús.
Nümakalaka Jesús namüin: —Shiimüin sünain jiꞌrüinjatüin müliaa maa aka tayakai. Otta na aikkalaainjanakana tekialuꞌujee ooꞌulaka tepeꞌeruꞌujee, nnojoishi laülaain taya süpüla, nieechi eꞌitaaka chi Tashikai Maleiwa —nümakalaka Jesús namüin.
Shiasa na polooshiikana nikirajüin, natüjaapa saaꞌu tü nachuntakat, aashichijaashii naya namüin Jacobo je Juan süsala tia.
Neenajakalaka Jesús napüshua na nikirajüinkana nünainmüin sünain nümüin namüin: —Na laülaashiikana naaꞌu na gentilekana, naluwataain naya pejeewa.
Otta jukuaippa jiakana, nnojotsü müinjatüin. Chi wayuu laülaweekai jaꞌaka, acheküshi jüüjüüinjachin jümüin jüpüshua.
Akaajaa chi wayuu eekai nücheküin süpüleerua miyoꞌuweein jaꞌaka, acheküshi niainjachin jüüjüüin jümüin jüpüshua.
Maa aka tayakai chi Shipayakai Wayuu, nnojoishi antüshin taya süpüla shiꞌyataainjatüin wayuu tamüin, aluꞌujasa süpüla taꞌyataainjachin sümüin wayuu, je süpüla taashinjatüin wayuu wainma suulia saainjala sünainjee ouktüin taya saaꞌu —nümakalaka Jesús namüin na nikirajüinkana.
Ajuittüshi Jesús namaa na nikirajüinkana suluꞌujee tü pueulo kanüliakat Jericó sümaa wayuu watta saalin.
Eekalaka napüla piamashii wayuu moꞌusalii joyojoyolüin sotpaꞌa tü wopukot. Je natüjaapa saaꞌu na moꞌusaliikana sünain nülatüin Jesús naꞌütpünaa, nowoorulaakalaka joo sünain namüin: —Senyotkalee, Nülüinkai David, pümüliaja waya.
Shiasa tü wayuu wattakat saalin, —Kaseesün jikiisa —müsü namüin na moꞌusaliikana. Otta nayakana, masütaajusalii sünain aꞌwaataa: —Senyotkalee, Nülüinkai David, pümüliaja waya —namakalaka.
Nüshaꞌwalaakalaka Jesús sünain nüsaajirüin na moꞌusaliikana nünainmüin. —¿Kasa jüchekaka taaꞌinrüin jümüin? —nümakalaka Jesús namüin.
—Senyotkalee, anashii müleka koꞌule waya —namakalaka nümüin.
Nümüliajüin Jesús na moꞌusaliikana sümaa niꞌitaain najapü sünain noꞌu. Koꞌu müshiija na wayuukana. Je süka anaitpain noꞌu, noꞌunakalaka joo nümaa Jesús.
Je nülüꞌülapa Jesús namaa na nikirajüinkana sünainmüin Jerusalén, antüshii naya süꞌütpaꞌa tü pueulokat Betfagé, peje sünain tü wutai kanüliakat Olivos. Nüjütakalaka piamashii na nikirajüinkana nüpüleerua,
sünain nümüin namüin: —Juꞌuna samüin eemüin tüsa pueulokat. Jikerolapa suluꞌumüin, jiꞌreerü kapüin wane püliikü ooꞌulaka chi süchonkai süꞌütpaꞌa. Jüsiwateerü tü süpükat süpüla jajattüin naya tamüin yaamüin.
Je müleka “¿Jamüinjatü jüsiwatakaꞌa tü süpükat?”, sümüle wayuu jümüin, “Cheꞌojaashii nümüin chi Senyotkai je nüjütiramaateechi yaamüin nüchikua”, meena jia sümüin —nümakalaka Jesús namüin.
Alatüsü tüü süpüla keraainjatüin tü nünüikikat chi Maleiwakai aküjünakat paala nütüma wane nünüikimaajachi sünain maa:
“Jüküja namüin na wayuu Jerusalénjeꞌewaliikana sünain maa namüin: ‘Iseeichi jünainmüin naaꞌu wane püliikü puutut chi Aluwataainjachikai jaaꞌu. Shiimüin sünain anamiain maꞌi nia’ ”.
Noꞌunakalaka na nikirajüinkana sünain nekeraajüin tü aluwataanakat anain nütüma Jesús.
Najattakalaka tü püliikükot ooꞌulaka chi püliiküchonkai eemüin Jesús. Neꞌitaakalaka tü nasheꞌinpalajanakat naaꞌu na püliikükana. Je noꞌotookalaka Jesús naaꞌu chi püliiküchonkai.
Awayalayaa müsü süsheꞌinpalajana tü wayuukolüirua wattakat saalin nüpüleerua suluꞌupünaa tü wopukot. Ooꞌulaka waneeirua, ashottüshii alanatüna süpüla neꞌitaainjatüin shia nüpüla eepünaainjachire nülatüin. Naaꞌinrüin tüü süpüla neeꞌiyatüin nujutu nümüin.
Je tü wayuuirua wattakat saalin nüpüleerua ooꞌulaka nüchiiruajee Jesús, namayaa namakalaka emetut sünain nasaküin: “Aleluya, waꞌwaajüin chi Nülüinkai David”. “Waꞌwaajüin chi Maleiwakai süka nüjütüin nia wamüin. Anataꞌaleeshijaꞌa maꞌi chi antakai wanainmüin”. “Aleluya, waꞌwaajüin maꞌi Maleiwa”.
Je nikerolapa Jesús suluꞌumüin Jerusalén, patatsü saaꞌin tü wayuukolüirua süpüshua sümaa naashajaajiraain sünain maa: —¿Jaraikai nian? —namakalaka.
Namakalaka na wayuukana eekai naküjeein: —Nia Jesús chi nünüikimaajachikai Maleiwa chajeꞌewaikai Nazaret chaꞌaya Galilea —namakalaka.
Shiasa süchikijee nüntüin Jesús Jerusalénmüin, nikerotokalaka suluꞌumüin tü aꞌwaajüleekat Maleiwa. Eesü nüpüla wane wayuu oikkaasüirua sünain süikkaain tü mürüt oꞌutinnajatkat aaꞌin nümüin Maleiwa, je na ayalajüshiikana. Nujuittirakalaka na wayuukana sümaa tü mürütkalüirua anooipaꞌamüin. Nujunnajakalaka nemeesain na aꞌwanajaaliikana neerü ooꞌulaka neinase na oikkaaliikana wuchii toomasü.
Müshi Jesús sümüin tü wayuukolüirua: —Tü nünüiki Maleiwa ashajuushikat paala sümaiwa, müsü mayaa: “Tü tepiakat, nachuntiajatü na tapüshikana tamüin”, müshi. Otta jiakana, saaꞌu nnojolüin lotüin jukuaippa sünain jüikküin tü mürütkat, müsü aka saaꞌin shipia kaꞌruwarannuu jütüma tü nipiakat —nümakalaka Jesús namüin.
Je wanaa sümaa eein Jesús suluꞌu tü aꞌwaajüleekat Maleiwa, antüsü nünainmüin wayuu eekai moꞌuin ooꞌulaka eekai masaꞌain. Niiyajakalaka naya.
Otta na laülaayuushiikana naꞌakajee na sacerdote judíokana ooꞌulaka na karalouktamaajanakana, jashichishii naya nümüin Jesús saaliijee tü kasa anasü naaꞌinrakat neꞌrüin, je saaliijee tü sümakat tü tepichikalüirua sünain suꞌwaajüin nia suluꞌu tü aꞌwaajüleekat Maleiwa sünain namüin: “Aleluya, waꞌwaajüin chi Nülüinkai David”.
Nasakirakalaka Jesús: —¿Paapüin tü sümakat tü tepichikalüirua? —müshii nümüin. —Aa —nümakalaka Jesús namüin. —Nnojottaale sotüin jaaꞌin tü ashajünakat suluꞌu tü nüchikimaajatkat Maleiwa makat mayaa: “Piꞌitaain na tepichikana ooꞌulaka na atujaayüliikana süpüla naꞌwaajüin pia süka süpüshua naaꞌin”, makat —nümakalaka namüin.
Shiasa süchikijee tia, oꞌunüshi Jesús namaꞌanajee sünain nuꞌunüin suluꞌujee Jerusalén suluꞌumüin tü pueulokat Betania süpüla nülatirüinjatüin aikat chaꞌaya.
Shiasa mapa wattaꞌa maalü, sünain nüleꞌejüin Jesús nüchikua namaa na nikirajüinkana Jerusalénmüin, ouktakalaka nia jamü wopuluꞌu.
Niꞌrapa wane wunuꞌu kanüliasü “higuera” sotpaꞌa tü wopukot, nürütkaakalaka sünainmüin. Machonkalaka shia nüpüla, eeꞌeraaka neꞌe süpana. —Maleeirümaꞌalee pia machoin —nümakalaka sümüin tü wunuꞌukot. Ajulujaa müsia tü wunuꞌukot sütüma nünüiki Jesús.
Je na nikirajüinkana, patatsü maꞌi naaꞌin neꞌrapa tü alatakat. Nasakirakalaka Jesús: —¿Kasa sujulujaamaataka atüma tü wunuꞌukat?
Nüsouktakalaka Jesús namüin: —Shiimüin tü tamakat jümüin: Müleka kanourale jia sümaa nnojolüin wainmajüin jaaꞌin sünain anoujaa, juunteerü jaaꞌinrüin tü taaꞌinrakat sümüin tü wunuꞌukot. Ooꞌulaka müleka jümataarüle sümüin wane uuchi, “Anakaja puꞌunüle yaajee shirokumüin tü palaakat”, sünoujeerü jünüiki.
Tamüshii paala jia: Wanaa sümaa juchuntüin nümüin Maleiwa, müleka jünoujüle sünain naaꞌinrüinjatüin tü jüchuntakat, shiimüin sünain naaꞌinreerüin —nümakalaka Jesús namüin na nikirajüinkana.
Nikerotakalaka Jesús suluꞌumüin tü aꞌwaajüleekat Maleiwa. Je wanaa sümaa nikirajüin tü wayuukolüirua yala, arütkaashii nünainmüin na laülaayuushiikana naꞌakajee na sacerdote judíokana ooꞌulaka na laülaashiikana naaꞌu na judíokana, sünain namüin nümüin: —¿Jara koonoloka pia süpüla pujuittirüin anooipaꞌamüin tü wayuu oikkaatkalüirua? ¿Jarai keꞌinaajalaka pia süpüla paaꞌinrüin shia? —namakalaka nümüin.
Nüsouktakalaka Jesús neꞌipajee: —Tasakirüin paala jiaꞌaya. Müleka jüsouktüle tamüin, taküjeerü jümüin kasain ootüin taya süpüla tojuittirüinjatüin anooipaꞌamüin tü wayuu oikkaatkalüirua.
¿Jara keꞌinaajalaka Juan sünain owoutisaajaa? ¿Shiꞌinaajala wayuu, niataapa Maleiwa? —nümakalaka Jesús namüin. Naashajaajiraakalaka namüiwa: “Müleka ‘Nia Maleiwa’ wamüle, ‘¿Jamakalaka nnojoliikaꞌa jünoujain nünüiki?’, meechi nia wamüin.
Ooꞌulaka mojushiisü süpüla ‘Wayuu’ wamüinjanain süka nünüikimaajachin nia Maleiwa saajüin tü wayuukolüirua. Mojushiijeerü namüin”, majiraashii naya nujuuna Jesús.
Nasouktakalaka joo nümüin Jesús: —Nnojoishi watüjaain aaꞌu jaralin keꞌinaajalain. Nümakalaka joo Jesús namüin: —Nnojolujaꞌa süpüla taküjüin jümüin jaralin keꞌinaajalain taya —nümakalaka namüin.
Ayatüshi Jesús sünain naashajaain namaa na laülaayuu judíokana chaꞌaya suluꞌu tü aꞌwaajüleekat. Müshi nia namüin: “Jülüja jaaꞌin tü taküjainjatkat jooluꞌu jümüin. Eetaashi wane wayuu, kachonshi piamashii tooloyuu. Arütkaashi nia nünainmüin chi emülieekai sünain nümüin nümüin: ‘Tachee, anakaja müleka puꞌunüle piꞌyataaiwa soꞌukaꞌi suluꞌu tü taꞌapainsekat’, nümakalaka nümüin.
‘Nnojo, nnojoleechi taya aꞌyataain suluꞌu tü paꞌapainsekat’ nümakalaka chi emülieekai nümüin chi nüshikai. Otta müshia süchikijee, eeꞌiranajaasü naaꞌin je nuꞌunakalaka niꞌyataain.
Arütkaashi chi nashikai nünainmüin chi epayaakai sünain nümüin nümüin: ‘Tachee, anakaja müleka puꞌunüle piꞌyataaiwa soꞌukaꞌi suluꞌu tü taꞌapainsekat’, nümakalaka nümüꞌinya. ‘Meerüjaꞌa’, nümakalaka chi epayaakai nümüin chi nüshikai. Otta moꞌunüinkalaka nia, nnojotsü nikeraajüin tü nümakat paala”, nümakalaka Jesús namüin.
Nüsakirakalaka jooluꞌu Jesús na laülaayuu judíokana sünain nümüin namüin: —Nanainjee na piamashiikana achonlu, ¿jarai oonooka sümaa nünüiki chi nashikai? —Chi emülieekai —namakalaka nümüin Jesús. Nümakalaka Jesús namüin: —Shiimüin tü tamakat jümüin: Na okotchajüliikana neerü nümüin chi sülaülashikai mma ooꞌulaka tü wayuuirua maaꞌinsatkat, nayeena ekerolaka chaꞌaya eemüinre nuluwataain Maleiwa. Otta jiakana, iseerü jüchiki ekerotaa.
Süka jamüin, antüshi paala Juan chi owoutisaajüikai jünainmüin sünain niiꞌiyatüin jümüin jamüinjatüin jukuaippa süpüla jaaꞌinrüin tü nüchekakat chi Maleiwakai jüpüleerua. Otta jiakana, nnojotsü jünoujain tü nümakat jümüin. Akaajasa na okotchajüliikana neerü ooꞌulaka tü wayuuirua maaꞌinsatkat, nanoujüin tü nümakat. Je mayaainje jiꞌrüin naya sünain anoujaa, nnojotsü jiyaawajeꞌerüin jaaꞌin, shia eeka neꞌe masütaajuin jia sünain jiyouktüin tü nümakat Juan —nümakalaka Jesús namüin.
Ayatshi Jesús sünain naashajaain namaa na laülaayuu judíokana sünain nümüin namüin: “Jaapa tanüiki süpüla tekirajüinjanain jia süka sukuaippa tü kasa eꞌnnakat sainküin mma: Eetaalashi wane wayuu kamaꞌanashi wane mma. Nükulaalajakalaka shia süpüla apünajünaa tü wunuꞌu kachonkat uuwa suluꞌu. Je yaa suluꞌu tü naꞌapainsekat, nükumajakalaka wane ishi süpüla ochoꞌulajia süchon tü nüpünajüinkat süpüla wiinoinjatüin shia. Otta nükumajüin wane türoojo süpüla eꞌrajia saaꞌu tü naꞌapainsekat. “Saaꞌu nuꞌunajachin wattamüin, naaꞌinmajirakalaka wane wayuuirua tü nüpünajüinkat.
Je kettaapa sükaꞌiya tü aꞌttieekat süpüla sütpajünüin, nüjütüin na nüchepchia nanainmüin na aaꞌinmajüliikana sünain maa namüin: ‘Anakaja juluwataale tamüin süpüshi süchon tü taꞌttia jükotchajalakat, tü tamüinjatkat jütüma saaꞌu takoroloin shia’.
“Otta na nüchepchiakana, ataꞌünnüshii natüma na aaꞌinmajüliikana. Nasheꞌejüin wane. Noꞌuta aaꞌinchi wane. Je chi wane, naꞌinaꞌalüin süka ipa.
Shiasa süchikijee tia, nüjütakalaka joo wane nüchepchiairuaya kojuya noulia na palajanakana nanainmüin na aaꞌinmajüliikana. Mataajaꞌa naa atümaꞌaya.
Shiasa mapa maꞌi, nüjütüinjaꞌa chi nüchonkai nanainmüin na aaꞌinmajüliikana sünain nümüin, ‘Nieechi kojutka chi tachonkai natüma’, nümakalaka.
“Nayasa na aaꞌinmajüliikana neꞌraiwaꞌaya chi nüchonkai nüpanapa, aashajaajiraashii naya: ‘Iseeichi chi apaaneechikai amüin tü apainkat. Jooꞌuya woꞌutaiwa naaꞌin süpüla wayainjanain makatüin apüla shia’, müshii naya.
Nayuꞌtkalaka joo nia anooipaꞌamüin je noꞌutakalaka naaꞌin.
“Tasakirüin paala jia: ¿Kaseerü naaꞌinraka chi kaꞌapainseshikai naka na aaꞌinmajüliikana?”, nümakalaka Jesús namüin na laülaayuu judíokana.
Nasouktakalaka nümüin: —Nnojoleena nümüliajüin na aaꞌinmajülii eꞌrüliikana wayumüin. Nuꞌuteena aaꞌin naya. Je naaꞌinmajireerü tü nüpünajüinkat wayuu naata aapawalinjatkat nümüin waneepia tü süpüshikat süchon tü aꞌttieekat sükotchajünajatkat oꞌu —namakalaka nümüin Jesús.
Nümakalaka Jesús namüin: —Soto jaaꞌin tü ashajünakat paala suluꞌu tü nüchikimaajatkat Maleiwa: “Tü ipa ayouktünakat natüma na akumajüliikana miichi, ekeraajüitpa sünain anain maꞌi shia süpüla akumajia miichi. Chi eꞌitaakai tü ipakat, nia Maleiwa. Je patatsü maꞌi waaꞌin süka weꞌrüin tü naaꞌinrakat”, makat.
“Tamüshii paala jia: Mayaashiije eꞌitaaushin jia paala sümaiwa süpüla eeinjanain jia nümaa Maleiwa eere nuluwataain, nuuꞌuleꞌereena jia suulia tia. Nayeena eꞌitaanaka nütüma na eekai naaꞌinreerüin tü nuluwataakat anain.
Otta tayakai, tayaꞌaya chi ipa jiyouktakai. Je sükajee tia, soto jaaꞌin wane kasa. Tayaꞌaya chi Nüneekajalakai Maleiwa, je chi eekai niyouktüin taya, amülouijeechi”, nümakalaka Jesús namüin.
Otta müshiꞌiya na laülaayuushiikana naꞌakajee na sacerdote judíokana je na fariseokana, naapapa tü nüküjaitpakat Jesús, nayaawata aaꞌu sünain nayain müin aka naaꞌin na aaꞌinmajülii eꞌrüliikana wayumüin suluꞌu tü nüküjaitpakat achiki Jesús.
Keeꞌireesü maꞌi naaꞌin nataꞌüleein Jesús, otta nnojoishi nataꞌülüin süka mmolüin naya seema tü wayuu kamalainkat amüin nünüiki Jesús süka niain wane nünüikimaajachi Maleiwa saajüin tü wayuukolüirua.
Ayatshi Jesús sünain naashajaain namaa na laülaayuu judíokana sünain nikirajüin naya süka sukuaippa tü kasa eꞌnnakat sainküin mma. Müshi nia namüin:
“¿Jamüsü, saaꞌin jümüin, tü nukuaippakat Maleiwa sünain aluwatawaa? Tü nuluwataayakat Maleiwa, müsü aka saaꞌin nukuaippa wane aluwataashi ekeraajakai wane ekawaa miyoꞌu shikiira kaꞌwayuusee nütüma wane nüchon.
Nüjütakalaka na nüchepchiakana süpüla neenajüinjatüin wane wayuuirua sünainmüin tü miꞌiraakat. Nayasaꞌa na eenajiruushikana napüshua, ooꞌulaayaa müshii naya suulia antaa sünainmüin tü miꞌiraakat.
“Niasa chi aluwataashikai, nüjütakalaka nüchikua wane nüchepchiairuaya nanainmüin na eenajiruushikana süpüla namüinjatüin namüin: ‘Jooꞌuya jümaala, kettaaitpa tü eküütkat jüpüla. Shia oꞌutinnaka aaꞌin tü paaꞌa kaüsüsükat maꞌi süpüla tü miꞌiraakat. Anakaja müleka juꞌunamaatüle chamüin nipialuꞌumüin chi aluwataashikai sünainmüin tü ekawaakat shikiirakat tü kaꞌwayuuseekat nütüma chi nüchonkai’.
“Otta na eenajiruushikana napüshua, nnojotsü kapülain naaꞌin shia. Noꞌunayaa namakalaka sünain naꞌyataain. Eeshii oꞌunakai sünain apünajaa, sünain ayalajaa je sünain oikkawaa.
Otta na waneeirua eenajiruushikana, neꞌraꞌala amüinchii na achepchiee ajütüüshikana nanainmüin. Nataꞌülakalaka naya süpüla noꞌutaa aaꞌin.
Niasa chi aluwataashikai, naashichijaakalaka maꞌi. Nüjütakalaka na nüsurulaatsekana süpüla noꞌunaꞌalüin naaꞌin na uwomuyuushiikana je süpüla naꞌajüinjatüin tü miichikalüirua suluꞌu tü pueulo kepiakat aluꞌu naya.
“Nümakalaka chi aluwataashikai namüin na nüchepchiakana: ‘Kettaaitpa tü ekawaakat. Otta na eenajiruushikana tatüma, nnojoliijaꞌa wayuuin anashii süpüla antaa sünainmüin tü miꞌiraakat.
Anakaja müleka juꞌunüle jooluꞌu chaa metkaaraluꞌupünaa süpüla shiain jeenajüin wayuu eekai eein neꞌe sünainmüin tü ekawaakat’, nümakalaka namüin.
Noꞌunakalaka na nüchepchiakana chaa metkaaraluꞌupünaa sünain nantirüin süpüshua wayuu eekat napüla sünainmüin tü miꞌiraakat, wayuu eekai anamiain je eekai mojulaain. Wotokalaka nipia chi aluwataashikai süka süntüin wayuu watta saalin sünainmüin tü ekawaakat shikiirakat kaꞌwayuusee nütüma chi nüchonkai.
“Wanaa sümaa nekaain na wayuukana, antüshi chi aluwataashikai naꞌakamüin. Niꞌrakalaka wane wayuu suluꞌu neꞌe wane nüsheꞌin nnojotsü süpülajatüin wane miꞌiraa shikiira kaꞌwayuusee.
Nümakalaka chi aluwataashikai nümüin: ‘Waaꞌiraa, ¿jamüshi yaakaꞌa pia suluꞌu wane püsheꞌin nnojotkat süpülajatüin wane miꞌiraa shikiira kaꞌwayuusee?’, nümakalaka. Otta chi wayuukai, koꞌutüshi nia nuulia.
“Nümakalaka joo chi aluwataashikai namüin na nüchepchiakana: ‘Jüüttaa jümaala nütüna ooꞌulaka nüsaꞌa chira wayuukai. Jujuittira nia anooipaꞌamüin saꞌakamüin tü piyuushikat eere shiꞌyalajüin maꞌi wayuu waneepia sütüma tü müliaa shiꞌrakat’, nümakalaka.
“Tamüshii paala jia: Eenakünüsü wayuu wainma nütüma Maleiwa chaa eemüinre nuluwataain. Otta naꞌaka na eenakünakana, eeshii wainma eekai nayouktüin antaa”, nümakalaka Jesús namüin.
Shiasa mapa tia, noꞌunakalaka na fariseokana nümaꞌanajee Jesús süpüla naashajaajiraain süchiki tü naaꞌinrüinjatkat nüka. Keeꞌireesü naaꞌin nanteein sünain wane pütchi saꞌaka tü nümakat Jesús süpüla süsalainjachin nia natüma.
Najütakalaka na fariseokana wane na nekirajüinkana nünainmüin Jesús ooꞌulaka wane nümaajanakana Herodes chi sülaülashikai mma, sünain namüin nümüin Jesús: —Ekirajüikalee, watüjaa aaꞌuchi pia sünain shiimüin tü pümakat sünain ekirajaa tü nuluwataakat anain Maleiwa, je sünain matüjüin pia kachekalaa suꞌutku wayuu.
Wasakiree amüinchi pia sünain wane kasa: ¿Anashiisü saaꞌin pümüin wawalaajüle tü neerü nümüinjatkat César chi joyotokai chaꞌaya Roma sünain aluwatawaa saaꞌu mmakat, nnojottaapa anain?
Otta müshia Jesús, süka niyaawatüin saaꞌu sünain naaꞌinreein kasa mojusü nümüin, nümakalaka namüin: —Jia piamakana oꞌupünaa, ¿jamüsü juuꞌulakeekaꞌa taaꞌin süka pütchi shiiꞌiree süsalainjachin taya jütüma?
Icheꞌera tamüin wane neerü kachueera awalaajiapüꞌükat nümüin chi sülaülashikai mma, teꞌraiwa shia —nümakalaka Jesús namüin. Nasaajakalaka tü neetkat nümüin.
Nüsakirakalaka naya Jesús: —¿Jara kayaakuaka tü sünainkat? ¿Jara kanüliamaajachika shian? —nümakalaka namüin.
—Shia niyaakua ooꞌulaka nünülia César tü sünainkat —namakalaka nümüin. Asouktüshi Jesús: —Tamüshii paala jia: Anakaja müleka jaaꞌinrüle tü nuluwataakat anain César otta jaaꞌinrüinjatü tü nuluwataakat anain Maleiwaya —nümakalaka namüin.
Ponokalaka maꞌi naaꞌin nayakana tü nüsouktiakat Jesús. Noꞌunakalaka nümaꞌanajee sükajee tia.
Antüsü soꞌu kaꞌikat tia nünainmüin Jesús süpüla süsakirayaainjachin nia wane wayuuirua judío kanüliasü “saduceo” münüin. Nnojoleerü osoꞌirawaa aaꞌinyüü süchikijee ouktaa müsü tü shikirajapüꞌükat anain tü wayuukolüirua.
Namakalaka joo nümüin Jesús: —Ekirajüikalee, müsü nünüiki Moisés wamüin suluꞌu tü ashajünakat paala: “Müleka ouktüle wane wayuu sümaa machoin nia, anashi müleka niisarüle chi nimüliakai nüchukumüin süpüla kachooinjatüin tü jietkat nütüma”, müsü.
Eetaashiijaꞌa akaratshishii wayuu pawalaawashii. Kaꞌwayuuseshi chi epayaakai sümaa ouktüin nia machoinwaꞌaya sümüin tü nuꞌwayuusekat. Niisatkalaka chi nimüliakai sümüin tü jietkat.
Ouktataashija chiiꞌiya nnojoiwaꞌaya kachoin sümüin tü jietkat. Eisattaajaꞌa joo waneꞌeya nüchukumüin. Mataajaꞌa aka nakuaippa napüshua na akaratshishiikana awalayuwaa. Ouktüshii naya sünain machoin sümüin tü jietkat natüma.
Je ooꞌuwoꞌutpa na suꞌwayuusekana napüshua, ouktüsü mapa shia nachiiruajee.
Suꞌwayuuseshii napüshua na akaratshishiikana kataiwaꞌaya soꞌu. Wasakiree amüinchi joo pia sooꞌopünaa tia: Soꞌu tü kaꞌikat susoꞌiraainjateetkat oꞌu saaꞌin wayuu paajüin, ¿jaraleechi kaꞌwayuuseka tü wayuu ouktamaꞌakat? —namakalaka na saduceokana nümüin Jesús.
Nüsouktakalaka Jesús namüin: —Nnojotsü jiyaawatüin saaꞌu tü ashajuushikat suluꞌu tü nüchikimaajatkat Maleiwa. Je nnojotsü jütüjaain naaꞌu Maleiwa sünain pülashaatain maꞌi nia. “Nnojoleerü osoꞌirawaa aaꞌinyüü süchikijee ouktaa”, jümakalaka neꞌe. Sükajee tia, nnojotsü lotüin tü jünoujakat.
Susoꞌiraapa saaꞌin wayuu süchikijee ouktaa, nnojoleerü paꞌwayuuseewain, süka meenain aka naya saaꞌin nakuaippa na aapieekana chakana nümaꞌana Maleiwa sümaa maꞌwayuusein naya.
Jia manoujainsaliikana sünain susoꞌiraainjatüin saaꞌin wayuu, soto jaaꞌin tü nümakat chi Maleiwakai namüin na jutuushinuukana ashajünakat paala sünain maa:
“Tayakai, Nümaleiwasekai Abraham, Nümaleiwasekai Isaac, Nümaleiwasekai Jacob”, müshi. Tamüshii paala jia: Chi Maleiwakai, nnojoishi Sümaleiwasein wayuu ouktüsü. Sümaleiwase eekai katüin soꞌu —nümakalaka Jesús namüin.
Je kettaapa nünüiki Jesús, ponusü maꞌi saaꞌin tü wayuu wattakat saalin tü nikirajakat anain.
Otta na fariseokana, naapapa süchiki tü saduceokalüirua sünain yüütüin shia nütüma Jesús, nakotchajaakalaka nünainmüin Jesús.
Je naꞌaka na fariseokana, eeshi wane wayuu karalouktamaajachi. Süka keeꞌireein maꞌi naaꞌin nünteein sünain wane pütchi saꞌaka tü nümakat Jesús süpüla süsalainjachin nia natüma, nüsakirayaain Jesús sünain wane kasa sünain nümüin nümüin:
—Ekirajüikalee, ¿jarat alanaꞌaleeka sünain anain saꞌakajee süpüshua tü nuluwataakat anain waya Moisés? —nümakalaka nümüin.
Nüsouktakalaka Jesús nümüin: —Maleiwa, chi Pümaleiwasekai, anashi aire püpüla waneepia süka süpüshua paaꞌin. Anashi jülüjüle paaꞌin Maleiwa waneepia.
Alanaꞌaleesia maꞌi tüü saꞌakajee süpüshua tü nuluwataakat anain jia Moisés.
Je eesü waneꞌeya alanaꞌaleesia maꞌi sünain anain, müsü mayaa: Anasü aire püpüla wayuu süpüshua maa aka alin pia püpülajiraa.
Tü piamasükat, shia saaꞌinka süpüshualeꞌeya tü nuluwataakat anain Moisés je süpüshualeꞌeya tü nekirajapüꞌükat anain na nünüikimaajanakana Maleiwa.
Sünain eein na fariseokana jutkatüin nüꞌütpaꞌa Jesús, nüsakirakalaka naya:
—¿Jarai chi Cristokai anülia saaꞌin jümüin? ¿Jarai kooꞌuliwoꞌuka nia? —nümakalaka namüin. —Nia kooꞌuliwoꞌuka David —namakalaka nümüin.
Nümakalaka Jesús namüin: —Soto jaaꞌin nünüiki David, tü nümakat paala nütüma chi Naaꞌinkai Maleiwa sünain maa: “Müshi chi Maleiwakai nümüin chi Tasenyotsekai: ‘Kojutshaatashi pia tatüma. Püikkalaa puluwataaiwa tekialuꞌujee. Soꞌu wane kaꞌi, tayamüleerü tü püꞌünüükalüirua süpüla malainjatüin shiairua püpüla’ ”. “Tasenyotsekai” nümülejeꞌe David nümüin Cristo, ¿jamakuaippalinjachi nuuꞌuliwoꞌulaakaꞌa neꞌe nia? —nümakalaka Jesús namüin.
Otta na fariseokana, isasü nachiki asouktaa niꞌipajee Jesús. Je süchikijeereꞌeya kaꞌikat tia, nooꞌulaaichipa suulia nasakirayaain.
Shiasa süchikijee tia, nümakalaka Jesús sümüin tü wayuu wattakat saalin ooꞌulaka namüin na nikirajüinkana:
“Na karalouktamaajanakana ooꞌulaka na fariseokana, naya laülaashiika süpüla ekirajaa wayuu sünain tü nüshajakat Moisés.
Je sükajee tia, anakaja müleka joonoole sümaa süpüshua tü naluwataakat anain. Akatsa nnojolüin jüshateein nakuaippa, süka wayuuin neꞌe naya piama oꞌupünaachii saaꞌu nnojolüin naaꞌinrüin tü nuluwataakat anain Moisés.
Naluwataain tü wayuukolüirua sünain aaꞌinraa kasa kapüleesü sümaa nnojoliin eeyaain nakaalinjüin shia.
“Tü kasa naaꞌinrakat, naaꞌinrüin neꞌe süpüla neꞌnnüin sütüma wayuu je süpüla neꞌnnaajünüin sünain keisalain nakuaippa nuꞌupala Maleiwa. Miyoꞌu maꞌi sot nasheꞌin je miyoꞌu maꞌi tü kasa eꞌitaanakat natüma neꞌipoluꞌu je sünain natüna kaluꞌukot wane pütchi nüchikimaajatkat Maleiwa.
Yaletayaasü naaꞌin suꞌupala wayuu. Keejiasü namüin joyotoo suluꞌu neinase na jülaülayuukana sünain wane ekawaa je suluꞌu tü ekirajüleekat,
je kojuteeshi naya sütüma wayuu chaa metkaaraluꞌu sümaa ‘Ekirajüikalee’ namüneein nasakünapa.
“Otta jiakana, süka waneeshin neꞌe chi Jüsenyotsekai, anakaja müleka nnojorule keeꞌireein jaaꞌin ‘Laülaashikalee’ jümüneein. Pawalaawashii jia jüpüshua, nnojotsü jaralüin alataꞌatalüin ajut.
Je anakaja müleka nnojorule ‘Taataa’ jümüin sümüin wayuu yaa saaꞌu mmakat, süka jamüin, waneeshin neꞌe chi Jüshikai chakai iipünaa.
Je anakaja müleka nnojorule jücheküin ‘Ekirajüikalee’ jümünüin, süka jamüin, waneeshin neꞌe chi Ekirajüikai jia, tayakai chi Cristo Nüneekajalakai Maleiwa.
Chi wayuu eekai nücheküin süpüleerua laülaain jaꞌaka, acheküshi niꞌyataain jümaa jüpüshua.
Chi eekai yaletayaain nukuaippa suꞌupala wayuu, nnojoleechi kasajachin nümüin Maleiwa. Aluꞌusa chi eekai nnojolüin yaletayaain naaꞌin, kojuteechi nütüma.
“Jiakana karalouktamaajanakana ooꞌulaka na fariseokana, jia piamakana oꞌupünaa, ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat sünain junujulüin suulia wayuu tü nikirajakat anain Maleiwa süpüla shikerolüin nünainmüin eere nuluwataain. Nnojotsü joonooin amaa nünüiki Maleiwa je jutuunajüin nakuaippa na eekana naaꞌinreein tü nuluwataakat anain.
“Jiakana karalouktamaajanakana ooꞌulaka fariseokana, jia piamakana oꞌupünaa, ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat sünain jiꞌikeꞌerüin wayuu eekai ouktüin suꞌwayuuse shiiꞌiree jaapaweein sükorolo. Je süchikijee, kamaꞌashii jia sünain jüchuntayaain nümüin Maleiwa suꞌupala wayuu shiiꞌiree kojuteein jia sütüma. Alanaꞌaleejeeria maꞌi sünain süsalain jia nütüma Maleiwa saaliijee tia.
“Jiakana karalouktamaajanakana ooꞌulaka fariseokana, jia piamakana oꞌupünaa, ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat. Oꞌunüshii jia sainküinpünaa mmakat süpüshua süpüla jimeꞌejüin saaꞌin wayuu wainma shiiꞌiree süshatüin sukuaippa tü jünoulakat. Je chi eekai nüshatüin jukuaippa, alanaꞌaleeshia sünain süsaleechin nia juulia chamüin Hadesmüin süpüleekat tü ouktüsükalüirua.
“Jia eꞌitaaushikana jaashin süpüla jiiꞌiyatüinjatüin tü wopukot sümüin wayuu eekai moꞌuin sünain moꞌuinya neꞌe jia, ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat, makana sünain ekirajaa: ‘Müleka pansaale jünüiki suluꞌu sünülia tü aꞌwaajüleekat Maleiwa sünain jaaꞌinrüinjatüin wane kasa, nnojoleerü anoujünüin jümüin. Otta müleka pansaale jünüiki suluꞌu sünülia tü ooro suluꞌukot tü aꞌwaajüleekat Maleiwa, anoujüneerü jümüin’, müshii jia.
Jia maaꞌinkana aaꞌin, jia moꞌusaliikana, ¿jamüshii nnojoliikaꞌa jiyaawatüin saaꞌu sünain shiain alanaꞌaleein maꞌi tü aꞌwaajüleekat Maleiwa suulia tü ooro suluꞌukot? Tü oorokot, kojutsü nümüin Maleiwa süka suluꞌuin neꞌe shia tü aꞌwaajüleekat.
“Otta mataatshii joo jiaꞌaya: ‘Müleka pansaale jünüiki suluꞌu sünülia tü aꞌajüleekat suluꞌukot tü aꞌwaajüleekat Maleiwa sünain jaaꞌinrüinjatüin wane kasa, nnojoleerü anoujünüin jümüin. Otta müleka pansaale jünüiki suluꞌu sünülia tü kasa aapünakat saaꞌu, anoujüneerü jümüin’, mapüꞌüshii jia.
Jia moꞌusaliikana, ¿jamüshii nnojoliikaꞌa jiyaawatüin saaꞌu sünain shiain alanaꞌaleein maꞌi tü aꞌajüleekat suulia tü aapünakat? Tü aapünakat, kojutsü nümüin Maleiwa süka saaꞌuin neꞌe tü aꞌajüleekat.
Je sükajee tia, chi eekai pansaain nünüiki suluꞌu sünülia tü aꞌajüleekat sünain naaꞌinrüinjatüin wane kasa, suluꞌusia neꞌe sünülia tü asülajünakat saaꞌu.
Akaꞌaya chi eekai pansaain nünüiki suluꞌu sünülia tü aꞌwaajüleekat Maleiwa, suluꞌusia neꞌe nünülia chi kepiakai suluꞌu.
Je chi eekai pansaain nünüiki suluꞌu sünülia tü kasa chakat iipünaa, suluꞌusia neꞌe sünülia niinase Maleiwa ooꞌulaka niakai chi joyotakai saaꞌu. Niainjachi kojutka jütüma nümüiwa.
“Jiakana karalouktamaajanakana ooꞌulaka fariseokana, jia piamakana oꞌupünaa, ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat sükajee kachekalaꞌatain jia sümüin wayuu sümaa nnojolüin jümüliajüin eekai müliain, je sükajee nnojolüin jaaꞌinrüin tü jümakat nümüin Maleiwa. Nnojoishii jia taꞌülüjüin amüin saaliijee jüsülajüin süpüshi jiꞌyataain nümüin Maleiwa, süka shiain tü nuluwataakat anain Moisés. Nnojoishii jia taꞌülüjüin amüin saaliijee jüsülajüin süpüshi süpana wunuꞌu eekai ekünaajuulin. Shia sünainjee nnojolüin jaaꞌinrüin süka süpüshua jaaꞌin tü alanaꞌaleekat sünain anain, maa aka alin Maleiwa jüpüla je jaaꞌinrüin tü anakat sümüin wayuu süpüshua.
Eꞌitaaushi jia jaashin süpüla jiiꞌiyatüinjatüin tü wopukot sümüin wayuu eekai moꞌuin sünain moꞌuinya neꞌe jia. Shiakalajasa kamaain maꞌi jaaꞌin tü nnojotkat cheꞌojaain suulialeꞌeya tü cheꞌojaakat maꞌi süpüla jaaꞌinrüin.
“Jiakana karalouktamaajanakana ooꞌulaka fariseokana, jia piamakana oꞌupünaa, ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat. Jiakana keisalakana maꞌi neꞌe sümüin jiitain je jüpülaatse süpüla uleinjatüin shia, nnojotkalajasa jiisalajüin jaaꞌin süpüla uleinjatüin shia. Yarüttüsü maꞌi, süka jülüjain jaaꞌin kasa mojuluꞌut waneepia, maa aka kachiiruaa aaꞌin washirüü.
Jia fariseo moꞌusaliikana, juuꞌulaa suulia yarüttüin jaaꞌin süpüla juuntüinjatüin jaaꞌinrüin tü nüchekakat Maleiwa jüpüleerua.
“Jiakana karalouktamaajanakana ooꞌulaka fariseokana, jia piamakana oꞌupünaa, ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat. Maa aka tü amouyuukolüirua sünain anasüin maꞌi shiyolojo süka kasuuin maꞌi sütüma tü kaatkat, sünain wotüin maꞌi shiimse wayuu je süpüshua kasa yarüttüsü,
akaꞌaya jiakana piamakana oꞌupünaa: Eꞌnnüshii jia sütüma wayuu sünain anamiain süka jaaꞌinrüin suꞌupala tü nüchekakat Maleiwa jaashin. Otta yaa suluꞌu jaaꞌin, keeꞌireesü jaaꞌin tü mojusükot.
“Jiakana karalouktamaajanakana ooꞌulaka fariseokana, jia piamakana oꞌupünaa, ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat sünain kojutuyaain jütüma na nünüikimaajanakana Maleiwa paala sümaiwa je na wayuukana eekai lotüin nakuaippa nuꞌupala Maleiwa. Jaainjirayaa atachii naya shiiꞌiree ‘kojutuleeka maꞌi naya natüma’ sümeein wayuu jümüin.
Je jaajüin jiakana, jiyouktüin tü naaꞌinrakat paala na jutuushinuukana sünain noꞌutirüin naaꞌin na nünüikimaajanakana Maleiwa.
Jiyaawata aaꞌulu sünain nooꞌuliwoꞌuin jia na wayuu oꞌutakana naaꞌin na nünüikimaajanakana Maleiwa. Shiimüin sünain müinya aka jia naaꞌin na jutuushikanairua.
Acheküsü jaaꞌinrüinjatüin jooluꞌu taka tü kasa mojusü suluꞌukat jaaꞌin süpüla shikeraajüin jütüma tü kasa mojusü noꞌttakat anain na jutuushikanairua.
“Jiakana wüi ouktasiroꞌut, eꞌrülii wayumüin jia. Shiimüin sünain süsaleenain jia nütüma Maleiwa. Nüjüteena jia saꞌakamüin tü sikikat kanüliakat Hades eere süpülee tü ouktüsükalüirua.
Ajüteechi taya jünainmüin wayuu jaapiainjatkat nünüiki Maleiwa, wayuu eekai kekiin, ooꞌulaka wayuu ekirajülin. Eejeena eekai jükachereenain süpüla ouktaa. Eejeena eekai jiꞌyaateenain suluꞌu tü ekirajüleekat. Eejeena eekai jülojüin nachiirua suluꞌupünaa tü pueulokat süpüshua.
Otta tü kasa jaaꞌinreetkat naka na wayuukana tajütajanakana jünainmüin, kasalajaneerü jümüin maaꞌaya aka kasalajaneerüin namüin na jutuushinuukana tü kasa mojusü naaꞌinrakat namüin napüshualeꞌeya na wayuu lotokana akuaippa nuꞌupala Maleiwa oꞌutinnakana aaꞌin süchikijee sükumajünüin tü mmakat. Oꞌttüsü nüka Abel nünainmüinreꞌeya Zacarías chi nüchonkai Berequías, chi oꞌutünakai aaꞌin pasanain sünain tü aꞌajüleekat sümaa tü aꞌwaajüleekat.
Jia wayuu katakana oꞌu maaꞌulu yaa, shiimüin maꞌi tü taküjaitpakat jümüin sünain kasalajaneerüin jümüin jaainjala, tü shikeraajiakat tü kasa mojusü noꞌttakat anain na jutuushikanairua”, nümakalaka Jesús namüin na wayuukana.
Jülüjakalaka naaꞌin Jesús tü wayuukolüirua eekat suluꞌu Jerusalén sünain nümüin mayaa: “Aituala maꞌi jia wayuu Jerusalénjeꞌewaliikana, jia oꞌutakana naaꞌin süka ipa na nünüikimaajanakana Maleiwa aluwataaushikana jünainmüin. Keeꞌireepüꞌüsü maꞌi taaꞌin taaꞌinmajüin jia, maa aka saaꞌinmajüin süchon wane kaliina. Otta jiakana, jiyouktajaa amaalü tia.
Sükajee tia, nnojoliinapa kasajanain jia nümüin Maleiwa.
Müshi taya jooluꞌu jümüin jia manoujainsaliikana tanain: Nnojoleechi taya jiꞌrüin tachikua waneꞌereꞌeya jümaleepa tamüin, ‘Anataꞌaleeshijaꞌa maꞌi chi Nüjünalakai Maleiwa’ ”, nümakalaka Jesús.
Nujuittakalaka Jesús suluꞌujee tü aꞌwaajüleekat Maleiwa. Wanaa sümaa nuꞌunajachin yalajee, arütkaashii na nikirajüinkana nünainmüin sünain namüin nümüin: —Piirakaa sümüin tü miichikalüirua yaaya suluꞌu süpaatiase tü aꞌwaajüleekat Maleiwa. Anasü maꞌi shiyolojo —namakalaka nümüin.
Nümakalaka Jesús namüin: —¿Ponosü maꞌi jaaꞌin tü aꞌwaajüleekat? Shiimain tü tamakat jümüin: Süpüshua türa ipa jiꞌrakat joo müinmaꞌa yaa, ojuttinneerü shia mmoluꞌumüin sünain süsolojüneerüin soꞌuweena wane kaꞌi —nümakalaka namüin.
Shiasa nantapa sünainmüin tü wutai kanüliakat Olivos, wanaa sümaa joyotüin Jesús chaꞌaya, arütkaashii na nikirajüinkana namüiwa nünainmüin süpüla nasakirüin nia: —¿Joujaleerü sujuttinnaka tü aꞌwaajüleekat Maleiwa? —namakalaka nümüin. Nasakirakalaka nia nachikua: —¿Kasa shiyaawaseetka wamüin süpüla watüjaainjatüin saaꞌu sünain sülüꞌülüin pükalia süpüla piweetüinjachin, tü sükaliajatkat sajaꞌlajaain kasakat süpüshua? —namakalaka nümüin.
Nümakalaka Jesús namüin na nikirajüinkana sümaa tü wayuukolüirua: “Anteerü wayuu wainma sünain maa: ‘Tayaꞌaya Cristokai’, meena. Pülashii naya nütüma Maleiwa naashin. Jalia jia suulia anoujaꞌalaa naꞌalain naya wayuukana maa aka sünoujeerüin wayuu wainma nanain.
Jaꞌitaina jia aapüin süchiki kasachiki sainküin mmakat süpüshua, nnojo jainkuuin aaꞌin sütüma. Jaꞌitakaje tiairua, nnojotsü shiain shiyaawasein sünain süntüitpain tü kaꞌi sajaꞌlajaainjatkat oꞌu kasakat süpüshua. Alatüinjatia neꞌe kasa eekai müin aka tüü süpülapünaa süntüin kaꞌikat tia.
Atkaajiraajeerü wayuu sainküin mmakat süpüshua. Mülieerü maꞌi saaꞌin wayuu sütüma jamü je sütüma ayuulii sainküin mma. Je akutkujaweerü tü mmakat sainküin mma.
Je süpüshua tü müliaa shiꞌreetkat wayuu süpülapünaa teweetüin tayakai, meerü aka suꞌttakai saalin joꞌuu sümüin jieyuu.
“Ataꞌünneena jia sütüma wayuu süpüla müliainjatüin maꞌi jaaꞌin sütüma sümaa suꞌutireerüin jaaꞌin. Je saaliijee jünoujain tanain, maalinjeena jia süpüla wayuu sainküin mmakat süpüshua.
Otta wayuu wainma, ooꞌulaajeena suulia anoujaa tanain soꞌuweena kaꞌikat tia. Ataüjiraweerü wayuu nanainmüin na laülaayuukana saaꞌu kanainjiraain saaꞌin.
“Je soꞌuweena kaꞌikat tia, eejeena wainma na nünüikimaajanayaakana Maleiwa jaꞌaka. Je anoujüneerü naꞌalain sütüma wayuu wainma.
Kooꞌomüinjeerü wayuu kaainjarat sainküin mmakat. Je sükajee tia, ooꞌulaajeerü wayuu wainma suulia aijirawaa.
Otta chi eekai nüchecherüin naaꞌin suꞌunnaa tü müliaa niꞌrakat, ayateechi oꞌtteꞌennüin tatüma.
Süpülapünaa süntüin tü kaꞌi sajaꞌlajaainjatkat oꞌu kasakat süpüshua, aküjüneerü sümüin wayuu tü pütchi anasükat, tü süchikikat nukuaippa Maleiwa sünain aluwatawaa. Aküjüneerü sainküin mmakat süpüshua süpüla saapünüinjatüin sütüma wayuu süpüshua. Je kettaapa shia, anteerü sükalia sajaꞌlajaainjatkat oꞌu tü kasakat süpüshua.
“Jiꞌreerü shaꞌwatüin yaa suluꞌu tü aꞌwaajüleekat Maleiwa tü kasa kashüülasü nülerajüinjatkat anainjee Maleiwa tü aꞌwaajüleekat, tü ashajünakat achiki paala nütüma Daniel chi nünüikimaajachikai Maleiwa. (Jia aashajeꞌerakana tü tashajakat, anakaja jiyaawatüle saaꞌu.)
Je soꞌuweena kaꞌikat tia, na wayuu kepiakana suluꞌu tü mmakat Judea, anakaja müleka naꞌluwataale saꞌakamüin tü uuchikat süpüla nanujulaainjanain chaꞌaya.
Chi wayuu joyotokoi sheemioushi tü nipiakat soꞌu kaꞌikat tia, nnojoi nikerolüin paülüꞌümüin süpüla nükotchajaain nükorolo.
Otta chi wayuu eekai niꞌyataain suluꞌu niyüüjase, anakaja nnojoire nüleꞌejüin nipialuꞌumüin süpüla aꞌwanajawaa nüsheꞌin.
‘Aishaꞌajaa’ meerü tü wayuu eekai ipoolüin je eekai sütulayülüinya süchon soꞌu kaꞌikat tia, süka kapüleejeerüin maꞌi süpüleerua awatawaa.
Jüchunta nümüin Maleiwa süpüla nnojolüinjatüin sülatüin jümüin tüü juyapü je soꞌu sükalia eemerawaa.
Soꞌuweena kaꞌikat tia, alanaꞌaleejeeria maꞌi tü müliaa shiꞌreetkat wayuu suulia tü shiꞌrakat wayuu paala sümaiwa süchikijee sükumajünüin tü mmakat je suulia tü shiꞌrakat wayuu maaꞌulu yaa. Nnojoleerü wane müliaa eekai müin aka saaꞌin tia mapeena.
Müleka nnojoruleje saawalaain tü müliaakat, ajaꞌlajaweerü wayuu süpüshua sütüma. Akatsa naawaleꞌereerüin shia Maleiwa naaꞌujee na aneekuushikana nütüma.
“Je soꞌuweena kaꞌikat tia, müleka jümünüle ‘Jiirakaa, ichaa Cristo chi Nüneekajalakai Maleiwa chaꞌaya’ je ‘Jiirakaa, anii nia yaaya’, müleka jümünüle, nnojo joonooin sümaa tia.
Je soꞌuweena kaꞌikalüirua tia, eweeteechi wayuu eekai ‘Taya Cristoka’ nümeechin, je eekai ‘Taya wane nünüikimaajachikai Maleiwa’ nümeechin. Alaayuu neꞌe nayairua. Pülashiijeena naya sünain naaꞌinreerüin tü kasa eekai müin aka saaꞌin tü nütüjakat apüleerua Maleiwa nümüiwa shiiꞌiree nanoujüneein anain sütüma wayuu süpüshua, jaꞌitashii nnojoliin anoujünüin anain natüma na nüneekajalakana Maleiwa.
Taküjüin jümüin süchiki tü alateetkat nnojolüiwaꞌaya sülatüin süpüla yapainjanain jia süpüla.
“Müleka jümünüle ‘Iraa Cristo chi Nüneekajalakai Maleiwa, ichaa chaꞌaya isashiipaꞌa’, nnojo juꞌunüin shiꞌipajee tia sünain jüchajaain tachiki. Je müleka jümünüle ‘Iraa paülüꞌü’, nnojo jünoujain tia.
Süka jamüin, maa aka tü shiyaakat juya shiꞌrakat wayuu süpüshua amachetaain chaa sirumatuꞌupünaa, akaweechia tayakai, chi Shipayakai Wayuu, taleꞌejapa, shiꞌreechi wayuu süpüshua.
Müleka jiꞌrüle wane samulüirua, jütüjaa aaꞌut sünain eein wane mürüt ouktüsü.
“Soꞌuweena kaꞌikat tia, süchikijee sükalia tü müliaakat, ‘Epiyuushijaajeechi chi kaꞌikai, je oyokujaweechi chi kashikai, je ojunuwaajeerü tü jolotsükolüirua iipünaajee. Alanaajaweerü süpüshuaꞌaya tü kasa chakat iipünaa’.
“Je wanaa maꞌi sümaa tia, eꞌnneerü chaa sirumatuꞌu wane kasa atüjaaneetkat atüma saaꞌu sünain tantamaateechin tayakai chi Shipayakai Wayuu. Je tü wayuukolüirua sainküin mmakat süpüshua eekai nnojolüin saꞌatapajüin taya, aꞌwaateena naya süka mmolüin naya teema. Je shiꞌreechi taya wayuu, tayakai, chi Shipayakai Wayuu, sünain antaa saꞌaka tü sirumakat. Anashaateerü maꞌi tü tantiakat, süka tanteechin sünain pülashin je sünain eꞌitaaushin nütüma Maleiwa süpüla aluwatawaa wanaa nümaa.
Eweeteerü wane shipijana jontoroyoi emetuluinjatü maꞌi. Je ajütüneena na aapiee nümaꞌanajeejanakana Maleiwa süpüla nakotchajüinjatüin tü wayuu aneekuushikalüirua nütüma sainküinjee tü mmakat süpüshuaꞌale.
“Soto jaaꞌin sukuaippa tü wunuꞌu ‘higuera’ münakat. Wanaa sümaa iyotüin süpana tü wunuꞌukot, jütüjaa aaꞌulu sünain sülüꞌülüin süpüla süꞌitüin iiwa.
Akaꞌaya jiꞌrapeena tü taküjaitpakat achiki jümüin, jütüjaweerü aaꞌu sünain sülüꞌülüin maꞌi takalia süpüla antaa.
Shiimüin maꞌi tü tamakat jümüin, alateerü tüü süpülapünaa shiꞌrüin ouktaa tü wayuu eekat maaꞌulu yaa.
Tasoꞌiree aaꞌinchii jia jooluꞌu sünain wane kasa: Mayaainje sajaꞌtteerüin tü kasakat chaꞌaya iipünaa ooꞌulaka yaa mmoluꞌu soꞌuweena wane kaꞌi, tü pütchi tekirajapüꞌükat anain jia, ayateerü süpüla kaꞌikat süpüshua.
“Nnojotsü sütüjaain aaꞌu wayuu joujaleerüin sülatüin tü taküjaitpakat achiki jümüin. Jaꞌitakaje na aapiee chakana iipünaa, nnojotsü natüjaain aaꞌu. Nia neꞌe chi Tashikai Maleiwa atüjaaka saaꞌu nümüiwa.
Soto jaaꞌin nüchiki Noé. Tü wayuukolüirua nnojoliiwaꞌaya noꞌotooin Noé suluꞌumüin tü anuakat, eeꞌeraashii neꞌe naya sünain nnojolüin jülüjain naaꞌin tü naainjalakat. Nnojotsü natüjaain aaꞌu tü kasa alatajatkat namüin. Je mapa noꞌotoopa Noé suluꞌumüin tü anuakat, aꞌitüsü tü juyakat sünain miyoꞌuin maꞌi shia süpüla ouktajatüin tü wayuukolüirua süpüshuaꞌale eekai nnojolüin nümaain Noé suluꞌu tü anuakat. Akaweeria takalioꞌu tayakai, chi Shipayakai Wayuu, wanaa sümaa tanteechin tachikua.
Eejeena piamashii wayuu sünain aꞌyatawaa suluꞌu nayüüjase. Tamaweechi wane. Ooꞌulaka wane, tapüteechi.
Eejeena piamashii jieyuu sünain amoliinajaa. Tamaweerü wane. Ooꞌulaka wane, tapüteerü.
“Je sükajee tia, anakaja müleka eere jaaꞌin tapüla tayakai, chi Jüsenyotsekai, süka taleꞌejüinjachin tachikua jünainmüin soꞌuweena wane kaꞌi matüjaajuukat aaꞌu jütüma.
Soto jaaꞌin wane kasa. Wane wayuu nipiajachi, müleka nütüjaaleje saaꞌu tü kaꞌi nüntajaikai oꞌu wane kaꞌruwarai, nnojoireeja süpüla nutunküinjachin suulia nikerolüin chi kaꞌruwaraikai.
Müinjanaya jiakana, anashii müleka keraajüle jia sümaa eein jaaꞌin tapüla tayakai, chi Shipayakai Wayuu, süka taleꞌejüinjachin tachikua jünainmüin soꞌuweena wane kaꞌi matüjaajuukat aaꞌu jütüma”, nümakalaka Jesús namüin.
Nikirajakalaka Jesús jooluꞌu süka sukuaippa tü kasa eꞌnnakat sainküin mma sünain jamüinjatüin nukuaippa nüntapeena sünain nümüin: “¿Jameechi wane achepchiee eekai kekiin maꞌi sünain tütüin maꞌi sünain tü aluwataanakat anain nia? Eꞌitaaneechi nia sünain nekiipüꞌüin na waneeirua süpüla ekiraa naya.
Je nüleꞌejapa chi nülaamainkai, talateerü maꞌi naaꞌin nümaa müleka ayatüle naaꞌinrüin süpüshua tü niꞌitaakat nüpüleerua.
Shiimüin tü tamakat jümüin, eꞌitaaneechi nia nütüma chi nülaamainkai süpüla laülaain saaꞌu süpüshuaꞌale tü kasa eekat nümaꞌana.
“¿Jama müleka nnojorule jüüjüüin nia sümüin nünüiki chi nülaamainkai, müleka ‘Nnojoleechi antamaatüin chi talaamainkai nüchikua’ nümataarüle neꞌe
sünain emiꞌijawaa ooꞌulaka sünain eperuwawaa je sünain niꞌyaajüin na achepchieekana wanaa nümaa?
Antalaa meechia chi nülaamainkai soꞌu wane kaꞌi nnojotkat naꞌatapüin oꞌu nia.
Süsala meechia nia nütüma. Niꞌikajaajeechi nia naꞌakamüin na anoujayaashiikana nünüiki Maleiwa eere neꞌrüin müliaa napüshua”, nümakalaka namüin na nikirajüinkana.
Ayatshi Jesús aashajaain namaa na nikirajüinkana je tü wayuukolüirua sünain nümüin namüin: “¿Jameerü wayuu soꞌuweena tü kaꞌi tanteetkat oꞌu tachikua süpüla taluwataain saaꞌu? Meerü aka saaꞌin nakuaippa wane polooshii majayünnüü eꞌrajaashii wane miꞌiraa shikiira kaꞌwayuusee. Noꞌunakalaka shipialuꞌumüin tü wayuu jeketüjatkat kaꞌwayuusein süpüla naꞌatapajüinjachin chi wayuu suꞌwayuuseinjachikai. Alüꞌüjashii naya naramparase waneꞌewai nakua.
Kekiishii maꞌi jaꞌraishii nanainjee na majayünnüükana, nnojotsü motüin naaꞌin nalüꞌüjüin waneꞌewai nakua seite süpüla shiiꞌirakainjatü suluꞌu tü naramparasekat müleka sajaꞌlajaale. Otta na wane jaꞌraishiikana majayünnüü, süka maaꞌin naaꞌin, motüsü naaꞌin nalüꞌüjüin seite süpüla shiiꞌirakainjatü suluꞌu tü naramparasekat.
Niasa chi jekechijachikai kaꞌwayuusein, koulainkalaka nia sünain antaa. Je süka nnojolüin nüntamaatüin, natunkeekalaka na majayünnüükana napüshua. Atunka müshiꞌiya naya.
“Je süseꞌeruꞌupünaa aikat, suꞌwaatakalaka wane wayuu sünain maa: ‘Anii antüin chi kaꞌwayuuseinjachikai. Jalaina nüpanapa’.
Achijiraa müshiꞌiya napüshua na majayünnüü polooshiikana sünain yapainjatüin natüma tü naramparasekat süpüla napanapüin nia anooipaꞌa.
Otta na majayünnüü motokana aaꞌin seita, namakalaka namüin na eekana amaꞌana: ‘Ayokujaweematüirü tü waramparasekalüirua süka yootchoin seita suluꞌu. Anasü jüsülajüle wamüin süpüshi tü seita jümaꞌanakat’.
Nasouktakalaka na majayünnüü kamaꞌanakana seita sünain namüin namüin: ‘Nnojo. Müleka wasülajüle seita jümüin, eesü süpüla nnojoleerüin wamaꞌana süpüla tü waramparasekalüirua müleka sajaꞌlajaamaatüle suluꞌu. Shia anaka aluꞌu müleka juꞌunüle sümaꞌanamüin wane wayuu eekai suikküin’.
“Shiasa nachikiruꞌu sünain achajawaa seita, antüshi chi kaꞌwayuuseinjachikai miichipaꞌamüin. Na majayünnüü apanapakana nia, ekerotshii jooluꞌu nümaa suluꞌumüin tü miichikat sünainmüin tü ekawaakat. Je nekerolapa, süsürünnakalaka soꞌu tü miichikat.
“Shiasa süchikijee tia, nantakalaka na wane majayünnüükana soꞌuluꞌumüin tü miichikat sünain namüin nümüin chi jekechikai kaꞌwayuusein: ‘Tepayachee, pujutala wapüleerua’, namakalaka.
Otta nümakalaka namüin: ‘Shiimüin tü tamakat jümüin sünain nnojoliinapain jamajanain jia tamüin’, nümakalaka chi jekechikai kaꞌwayuusein yaa paülüꞌüjee.”
Müshi joo Jesús: “Tamüshii jia jüchikua: Anakaja müleka yapale jia sünain eein jaaꞌin tapüla tayakai, süka taleꞌejüinjachin tachikua jünainmüin soꞌuweena wane kaꞌi matüjaajuukat aaꞌu jütüma”.
Nümakalaka joo Jesús nüchikua namüin: “¿Jameerü wayuu soꞌuweena tü kaꞌi tanteetkat oꞌu tachikua süpüla aluwatawaa saaꞌu? Meerü aka saaꞌin nakuaippa wane achepchiee aꞌyataashii nümüin wane wayuu washirü. Oꞌunajachi nia süpüla kakaliaa suluꞌumüin wane mma wattasü. Otta nümaꞌichiki, neenajakalaka na nüchepchiakana nünainmüin süpüla niꞌitaainjatüin najapuluꞌu tü nuwashirüinkat sümaꞌinruꞌu nüleꞌejüin, sünain nümüin namüin: ‘Sümaꞌinruꞌu nnojolin taya jümaa, anuu taapüin jümüin tüü süpüla jiyalajüin kasa süka, jüikkaiwa shia, kachoinwa tü neetkat jütüma’, nümakalaka namüin.
Niꞌitaain najapuluꞌu wane, jaꞌrai woꞌot neerü. Je najapuluꞌu wane, niꞌitaain piama woꞌot. Ooꞌulaka chi waneꞌe, wane woꞌot. Oꞌunüsü nütüma süchiirua tü nountakat na nüchepchiakana. Je süchikijee tia, nuꞌunakalaka chamüin eeꞌewaire nia.
Shiasa nüchikiruꞌu, chi nüchepchia niꞌitaakai ajapuluꞌu jarai woꞌot neerü, oꞌttüshi yaawalajaꞌa sünain ayalajaa kasa süpüla nuikkaain. Kachonkalaka tü neetkat nütüma, jaꞌrai woꞌot, maaꞌaya aka tü aapünakat paala nümüin.
Akaajaa chi naapakai amüin piama woꞌot, kachonsü nütüma piama woꞌot.
Otta müshia chi naapakai amüin wane woꞌot paala, nüpotüin wane ishi süpüla nunujulüinjatüin tü neetkat suluꞌu.
“Shiasa mapa kakalia süchikijee, nüleꞌejakalaka chi washitshikai nipialuꞌumüin süpüla nütüjaainjatüin saaꞌu sukuaippa tü neerü niꞌitaakat paala najapuluꞌu na nüchepchiakana.
Chi nüchepchia kajapuluꞌukai jaꞌrai woꞌot neerü, müshi nümüin: ‘Aluwataashikalee, anuꞌuya jaꞌrai woꞌot neerü süchon tü jaꞌraikat woꞌot neerü paapakat paala tamüin. Anuukalaka tü polookot woꞌot’, nümakalaka.
Nümakalaka joo chi washitshikai nümüin: ‘Tachepchiee, wayuujaꞌa eera anashi pia, anasü maꞌi tü paaꞌinrakat. Saaꞌu pikeraajüin sümaa tü teꞌitaakat püpüleerua, mayaasüje palitchon shia, teꞌitaainjachi pia jooluꞌu süpüla laülawaa saaꞌu kasa wainma. Anakaja müleka talatüle maꞌi paaꞌin wanaa tamaa’, nümakalaka chi washitshikai nümüin.
Chi nüchepchia kajapuluꞌukai piama woꞌot neerü, müshi nümüin: ‘Aluwataashikalee, anuꞌuya piama woꞌot neerü süchon tü piamakat woꞌot neerü paapakat paala tamüin. Anuukalaka tü pienchikat woꞌot’, nümakalaka.
Nümakalaka chi washitshikai nümüin: ‘Tachepchiee, wayuujaꞌa eera anashi pia, anasü maꞌi tü paaꞌinrakat. Saaꞌu pikeraajüin sümaa tü teꞌitaakat püpüleerua mayaasüje palitchon shia, teꞌitaainjachi pia jooluꞌu süpüla laülawaa saaꞌu kasa wainma. Anakaja müleka talatüle maꞌi paaꞌin wanaa tamaa’, nümakalaka chi washitshikai nümüin.
“Otta chi nüchepchia kajapuluꞌukai wane woꞌot neerü, müshi nümüin: ‘Aluwataashikalee, anuu tü waneekat woꞌot neerü paapakat tamüin paala. Sajatü neꞌe shia tanujulüin suluꞌu wane ishi süka mmolüin taya peema, süka wayuuin iche ajapüchi pia süpüla awalaajaa shiꞌyataain wayuu’, nümakalaka neꞌe nümüin.
Nümakalaka chi washitshikai nümüin: ‘Tachepchiee, pia kuꞌlajaakai aaꞌin, piꞌrala neꞌe wayumüin tamüin tü paaꞌinrakat. Süka pütüjaainje taaꞌu sünain wayuuin iche ajapüchi taya,
¿jamakaꞌa nnojotkaꞌa paapüin tü neetkat sümüin wane wayuu süpüla shiꞌyateꞌerüin shia süpüla kachoinjatüin shia tapüla?’, nümakalaka nümüin.
“Nümakalaka joo chi washitshikai namüin wane nüchepchiakana: ‘Jüsüta jümata nuulia türa neerü nümaꞌanakat saapünaiwa nümüin chi kamaꞌanakai poloo woꞌot.
Tamüshii paala jia: Chi wayuu eekai kooꞌomüin nütüma tü aapünakat nümüin, aapüneerü sooꞌomüin nümüin. Akaajasa chi eekai nnojolüin kooꞌomüin nütüma tü aapünakat nümüin, asütüneerü nuulia.
Je jooluꞌu, jujuittira chira achepchiee eꞌrüikai wayumüin anooipaꞌamüin saꞌakamüin tü piyuushikat eere shiꞌyalajüin maꞌi wayuu waneepia sütüma tü müliaa shiꞌrakat’.
“Je soꞌuweena tü kaꞌi tanteetkat oꞌu tayakai, chi Shipayakai Wayuu, sümaa eeinjanain napüshua na aapieekana tamaa, je sünain eꞌitaaushin taya nütüma Maleiwa süpüla aluwatawaa wanaa nümaa, oꞌtteechi taya sünain aluwatawaa.
Je soꞌuweena kaꞌikat tia, okotchojüneerü tamülatuꞌumüin wayuu süpüshua sainküinjee mmakat süpüshua. Takatajeena na wayuukana maa aka nütüma wane anneetpüꞌü sünain nükatajüin tü anneetkalüirua suulia tü kaaꞌulakalüirua.
Na wayuu eekai naaꞌinrapüꞌüin tü nüchekakat chi Maleiwakai napüleerua, takataleena naya yaa tekialuꞌujee. Otta müshiꞌiya na eekai nayouktapüꞌüin tü nüchekakat chi Maleiwakai napüleerua, takataleena naya yaa tepeꞌeruꞌujee.
“Otta tayakai, chi Aluwataashikai, meechi taya namüin na wayuu yaakana tekialuꞌujee: ‘Anataꞌaleeshiijaꞌa maꞌi jia nütüma chi Tashikai Maleiwa. Anakaja jooluꞌu jürütkaale tanainmüin süpüla eeinjanain jia waneepia wamaa chaa eere waluwataain, maa aka tü niꞌitaatüjütkalia sümaiwa paala nükumajaiwaꞌaya tü mmakat je tü kasakat süpüshua.
Teenaküin jia süka jiainkain ekirüin taya wanaa sümaa ouktüinkain taya jamü, je süka jiain asirüinkain taya wüin wanaa sümaa münyaasüin taya, je süka jiain ekerotirüinkain taya jipialuꞌumüin wanaa sümaa waraittaꞌain tamüin sainküinpünaa mma,
je süka jiain kasheꞌinkain atüma taya wanaa sümaa masheꞌinkain taya, je süka jiain aaꞌinmajüin taya wanaa sümaa ayuulin taya, je süka jiain antüinkain tanainmüin wanaa sümaa püreesainkain taya’, meechi taya namüin na wayuu yaakana tekialuꞌujee.
Meenakalaka teꞌipajee na yaakana tekialuꞌujee, na aaꞌinrapüꞌükana tü nüchekakat chi Maleiwakai napüleerua: ‘Senyotkalee, ¿joujachi pia weꞌrüin sünain jamüsirüü je wekirataalain pia? ¿Joujachi pia weꞌrüin sümaa münyaasüü je wasirataalain pia wüin?
¿Joujachi pia weꞌrüin sünain waraittaꞌain maa je wekerotittaalain pia wepialuꞌu? ¿Joujachi pia weꞌrüin sünain masheꞌinyüü je kasheꞌintaalain pia watüma?
¿Joujachi pia weꞌrüin sünain ayuulii je sünain püreesaa je wanattaalain pia?’, meena naya tamüin.
Otta tayakai, chi Aluwataashikai, meechi taya namüin: ‘Tamüsü paala tü shiimüinkat jümüin: Saaꞌu kamaneepüꞌüin jia sümüin wayuu eekai müliain, na aishiikana tapüla, na nnojoliikana jamajanain sümüin wayuu, kamaneeshii jia tamüꞌinya sükajee tia’, meechi taya namüin.
“Otta namüin na wayuu takatalakana yaa tepeꞌeruꞌujee, na ayouktapüꞌükana tü nüchekakat chi Maleiwakai napüleerua, meechi taya namüin: ‘Jiakana ayouktünüinapakana nütüma Maleiwa, juꞌuna jümata yaajee Hadesmüin eere süpülee tü ouktüsükalüirua, eere tü siki matüjüinsatkat ayokujawaa, tü siki eꞌitaaushikat nüpüla chi Yolujaakai ooꞌulaka na aꞌyataashiikana nümüin.
Tayouktüin jia süka nnojolinkain jikirüin taya wanaa sümaa jamüsirüin taya, je süka nnojolinkain jüsirüin taya wüin wanaa sümaa münyaasüin taya,
je süka nnojolinkain jikerotirüin taya jipialuꞌu wanaa sümaa waraittaꞌain tamüin sainküinpünaa mma, je süka nnojolinkain kasheꞌin taya jütüma wanaa sümaa masheꞌin taya, je süka nnojoliinkain jünalaain tamüin wanaa sümaa ayuulin je püreesain taya’, meechi taya namüin.
Meenakalaka teꞌipajee na yaakana tepeꞌeruꞌujee, na ayouktapüꞌükana tü nüchekakat chi Maleiwakai napüleerua: ‘Senyotkalee, ¿joujachi pia weꞌrüin sünain jamüsirüü je nnojolin wakaaliijain pia? ¿Joujachi pia weꞌrüin sünain münyaasüü, sünain waraittaꞌain maa sainküin mma, sünain masheꞌinyüü, sünain ayuulii, je sünain püreesaa, je nnojoishi wakaaliijain pia paajüin?’, meena naya tamüin.
Otta tameechikalaka neꞌipajee: ‘Tamüsü paala tü shiimüinkat jümüin: Saaꞌu nnojotpüꞌüin kamaneein jia sümüin wayuu eekai müliain, na nnojoliikana jamajanain sümüin wayuu, nnojoliishii jia kamaneein tamüꞌinya sükajee tia’, meechi taya namüin.
“Najütüneenakalaka süsala naainjala soꞌumüin tü sikikat süpüla kaꞌikat süpüshua. Otta müshiꞌiya na wayuu aaꞌinrapüꞌükana tü nüchekakat chi Maleiwakai napüleerua, eejeena naya nümaa Maleiwa waneepia”, nümakalaka Jesús namüin na nikirajüinkana sümaa tü wayuukolüirua chaa saaꞌu tü wutai kanüliakat Olivos.
Niasa Jesús süchikijee tüü, nümakalaka namüin na nikirajüinkana:
“Cheꞌojaasü piama kaꞌi neꞌe süpüla suꞌttüin tü ‘Pascuakat’, tü miꞌiraa süpülajatkat sotüin waaꞌin wanaa sümaa nojuittinnüin na watuushinuukana suluꞌujee Egipto. Je soꞌu tia, ataꞌünneechi tayakai, chi Shipayakai Wayuu, maa aka tü tamapüꞌükat jümüin, süpüla takachennüinjachin süpüla ouktaa,” nümakalaka namüin.
Chakanajaꞌa akotchajaain Jerusalén na laülaashiikana naꞌakajee na sacerdote judíokana ooꞌulaka na laülaayuushiikana naaꞌu na judíokana. Akotchajaashii naya suluꞌu nipia Caifás, chi laülaashikai napüleerua na sacerdotekana,
süpüla aashajaajirawaa süchiki tü naaꞌinrüinjatkat nüka Jesús. “Anakaja wataꞌürüle nia sujuuna wayuu süpüla woꞌutirüinjatüin naaꞌin.
Otta anasü müleka waaꞌinrüle tia süchikijee kettaain tü miꞌiraakat suulia saashichijaꞌalaain naalin wooꞌomüin tü wayuukolüirua”, müshii naya.
Antüshi Jesús suluꞌu tü pueulo kanüliakat Betania nipialuꞌumüin wane wayuu Simón anüliai, chi ayuuishikai paala sütüma ajaꞌttaa ata.
Je wanaa sümaa nikaain Jesús, sürütkaakalaka nünainmüin wane jierü alüꞌüjasü wane pachiishichon akumajuushi süka ipa kanüliashi “alabastro” kaluꞌushi wane “perfume” kojutüsü maꞌi. Shiꞌyotokalaka tü perfumekat saaꞌu nikii.
Otta na nikirajüinkana neꞌrapa tü saaꞌinrakat tü jietkat, mojushiisü namüin sünain naashajaajiraain mayaa: —¿Jamüsü saꞌamülajaakaꞌa tü perfumekat?
Kojutpajaꞌa maꞌi shia. Anasüje müleka suikkünüle süpüla sükaaliijia wayuu eekai müliain —namajiraakalaka sünain nachiajaain shia.
Je naapapa Jesús tü naashajaajiraakat achiki, nümakalaka namüin: —Juuꞌulaa suulia jiyoujüin tü jietkat. Anashaatasü maꞌi tü saaꞌinrakat taka.
Na wayuu müliakana, eejeena jümaa waneepia süpüla jüsülajüinjanain namüin. Otta tayakai, süpülajachire joo yaawaa jümaa.
Sükajee tüü, shiiꞌiyatüin tamüin tojut süpülapünaa tojoitünüin.
Tamüshii paala jia: Sainküin mma eepünaale süküjüneerüin tachiki tayakai chi Oꞌtteꞌerüikai, jaꞌyeerü süchiki tü jietkat süpüla sotüinjatüin saaꞌin wayuu tü saaꞌinrakat —nümakalaka Jesús namüin na nikirajüinkana.
Niasa Judas Iscariote, napüshi na polooshiikana piammüin Aluwataaushikana, nuꞌunakalaka nanainmüin na laülaashiikana naꞌakajee na sacerdote judíokana sünain nümüin namüin:
—Jereerü juwalaajüin tamüin müleka taapüle nikii Jesús jümüin —nümakalaka namüin. Otta nayakana, naküjakalaka süchiki nawalaajüin nia süka apünüin shikii neerü pülaata saaꞌu naapüinjachin nikii Jesús namüin.
Shiasa süchikijee tia, nüchajaain Judas sukuaippa naapüin nikii Jesús namüin.
Shiasa süntapa sükalia tü miꞌiraa Pascua münakat, tü ekünapüꞌükat anain tü pan maꞌakasatkat soolojia, narütkaakalaka na nikirajüinkana nünainmüin Jesús sünain namüin nümüin: —¿Jalasü pücheküin süpüleerua weküinjatüin tü Pascuakat, wekeraajaiwa shia püpüla? —namakalaka nümüin.
Nüsouktakalaka Jesús namüin: —Juꞌuna yalamüin suluꞌumüin tü pueulokat nünainmüin wane wayuu. Meenakalaka jia nümüin jüntapa nünainmüin: “Müshi chi Ekirajüikai: ‘Antüitpa tü takalia eꞌitaaushikat nütüma chi Tashikai. Ekaainjachi taya tü Pascuakat namaa na tekirajüinkana pipialuꞌu’, meena jia nümüin” —nümakalaka Jesús namüin.
Noꞌunakalaka na nikirajüinkana nünainmüin chi wayuukai. Je nekeraajakalaka tü Pascuakat.
Shiasa joo aipaꞌa, aikkalaashi Jesús sünain ekawaa namaa na nikirajüinkana na polooshiikana piammüin.
Je wanaa sümaa nekaain, nümakalaka Jesús namüin: —Shiimüin tü tamakat jümüin, aapüneechi ekii taya nütüma wane jaꞌakajee —nümakalaka.
Mojukalaka maꞌi naaꞌin na nikirajüinkana sütüma tü nümakat Jesús namüin. Namakalaka nümüin waneꞌewaire nakua: —Senyotkalee, kasataalejese nnojolin tayain chia.
Nüsouktakalaka Jesús namüin: —Chi aapüinjachikai tekii, nieechi chi acholotitkai tü pankat shiroku tü shirakat asalaa wanaa tamaa.
Shiimüin sünain toꞌutinneechin aaꞌin maa aka tü ashajünakat paala tachiki tayakai, chi Shipayakai Wayuu. Otta chi aapüinjachikai tekii, aluꞌuleekaijaꞌa maꞌi nia. Anashije nnojolinkale jemelin nia —nümakalaka Jesús namüin.
Otta müshia Judas, chi aapüinjachikai nikii Jesús, nümakalaka nümüin: —Ekirajüikalee, kasataalejese nnojolin tayain paashajaain achiki —nümakalaka. —Pia taashajaaka achiki piakai —nümakalaka Jesús nümüin.
Wanaa sümaa nekaain, naapaakalaka Jesús wane pan sünain naapüin analuꞌut nümüin Maleiwa saaꞌu. Nüshaletakalaka shiꞌipawalin shia namüin na nikirajüinkana, sünain nümüin namüin: —Jaapaa jikaiwa tü pankat. Maa aka taapüin jooluꞌu jümüin tü pankat, meechia taya sünain aapajiraain tekii jaaꞌu jiakana —nümakalaka Jesús namüin.
Naapaakalaka joo Jesús wane iita kaluꞌusü wiino sünain naapüin analuꞌut nümüin Maleiwa saaꞌu. Naapakalaka shia namüin na nikirajüinkana sünain nümüin namüin: —Anakaja müleka jüsüle jüpüshua waneꞌewai jukua süpüshi tü asüüshikat.
Asüüshikat tüü, müsü aka sukuaippa tü tasha amülainjatkat süpüla nikeraajüinjatüin chi Maleiwakai tü pütchi jeket pansaatüjütkalia nütüma je süpüla sülatinnajatüin saainjala wayuu süpüshua.
Tamüshii paala jia: Je jooluꞌu yaajee yaa, nnojoleechi taya asüin tüü jümaa tachikua waneꞌereꞌeya tasüin jümaa soꞌuweena wane kaꞌi chaꞌaya nümaꞌanamüin chi Tashikai Maleiwa chaa eere nuluwataain —nümakalaka Jesús namüin.
Shiasa süchikijee neeꞌirajüin wane jayeechi naꞌwaajakat aka Maleiwa, oꞌunüshii naya yalajee saaꞌumüin tü wutai kanüliakat Olivos.
Je nantapa sünainmüin tü wutaikat, nümakalaka Jesús namüin na nikirajüinkana: —Oꞌuneena jia jüpüshua tamaꞌanajee soꞌu aikat tüü, otta jüpüteechi taya tamüiwa süka mmoleenain jia sheema tü kasa mojusü alateetkat tamüin, maa aka tü sümakat paala, tü ashajünakat suluꞌu tü nüchikimaajatkat Maleiwa makat: “Toꞌuteechi aaꞌin chi anneetpüꞌükai je suꞌwalakajaweetkalaka tü naꞌanneetsekalüirua”.
Otta shiasa süchikijee susoꞌiraapa taaꞌin süchikijee ouktaa, oꞌuneechi taya jüpüleerua Galileamüin —nümakalaka Jesús namüin.
Otta müshia Pedro, nümakalaka joo nümüin Jesús: —Mayaashiije napüteechin pia na waneeirua sütüma tü kasa mojusü alateetkat pümüin, nnojoireejaꞌa tapütüinjachin pia pümüiwa.
Nümakalaka Jesús nümüin: —Shiimüin tü tamakat pümüin: Süpülapünaa niꞌyalajüin wane kaliina soꞌu aikat tüü, apünüintueechi taya punujulajüin achiki sünain piꞌraajüin taya —nümakalaka nümüin.
Nümakalaka joo Pedro niꞌipajee: —Jaꞌitakajeꞌe ouktajachin taya pümaa, nnojoireejaꞌa süpüla taattajaainjachin paaꞌu —nümakalaka. Je mayaa müsü joo nanüiki na waneeiruaya nikirajüinkana.
Nikerolokalaka Jesús namaa na nikirajüinkana süpümüin wane unaꞌapü kanüliasü Getsemaní. Nümakalaka Jesús namüin: —Anakaja müleka jüikkalaale yaaya sümaꞌinruꞌu sajeein paala taya sünain aashajawaa nümaa Maleiwa.
Neenajaakalaka Pedro ooꞌulaka Jacobo je Juan, na nüchooinkana Zebedeo, süpüla nümaain. Nuꞌttakalaka Jesús sünain mojuin maꞌi naaꞌin
sünain nümüin namüin: —Süpüleeruasü maꞌi taaꞌin tü mojuukat aaꞌin süpülainshi tü müliaa teꞌreetkat. Anakaja müleka yaale jia sümaa eein jaaꞌin —nümakalaka namüin.
Nükatalaakalaka joo Jesús noulia mamüin aka tüsa sünain nuꞌwachiraain mmaluꞌu sünain aashajawaa nümaa Maleiwa: —Taata Maleiwa, müleka pücheküle, anasüje puuꞌuleꞌerüle toulia tü müliaa teꞌreetkat jooluꞌu. Akatsa nnojolüin shiainjatüin paaꞌinrüin tü tachekakat neꞌe tamüiwa, shia paaꞌinrüinjatka tü püchekakat tapüleerua —nümakalaka.
Shiasa süchikijee naashajaain nümaa Maleiwa, nüshaꞌwalaakalaka sünain nürütkaain nanainmüin na apünüinshiikana nikirajüin eere natunkajaꞌattaain nüpüla. Nümakalaka Jesús nümüin Pedro: —¿Jamüshii jia nnojoliikaꞌa juuntüin eein jaaꞌin wanaa tamaa motsoꞌoyaakaijeꞌe neꞌe?
Anakaja müleka eere jaaꞌin süpüla jüchuntüin nümüin Maleiwa suulia nuuꞌulakajüin jaaꞌin Satanás. Mayaainje keeꞌireein jaaꞌin tü tachekakat jüpüleerua, isasü jüchiki —nümakalaka.
Nükatalaakalaka joo Jesús nüchikua noulia süpüla naashajaain nüchikua nümaa Maleiwa: —Taata Maleiwa, müleka nnojorule pücheküin suuꞌulaain toulia tü müliaa teꞌreetkat jooluꞌu, anakaja shiale paaꞌinrüin tü püchekakat tapüleerua —nümakalaka.
Je nüleꞌejapa nüchikuaꞌaya nanainmüin na nikirajüinkana, atunküshii naya nüpüla, maa aka paala, süka müleꞌoin maꞌi lapü naaꞌu.
Nükatalaakalaka joo Jesús noulia nüchikua süpüla naashajaain nümaa Maleiwa majaꞌa aka nünüiki paala. Apünüintuaichi joo aashajaain nümaa Maleiwa süka tüü.
Je nüleꞌejapa nanainmüin na nikirajüinkana, nümakalaka namüin: —¿Jamüshii jia jutunkajakaꞌa maꞌi? ¿Jamüshii jia nnojoliikaꞌa eein jaaꞌin wanaa tamaa? Antüitpa takalia tayakai, chi Shipayakai Wayuu, süpüla taapünüinjachin ekii sajapuluꞌumüin wayuu kaainjarat.
Jütamaajaa jumaala, jooꞌuya woꞌunaiwa. Alüꞌütshi chi aapüinjachikai tekii —nümakalaka namüin.
Wanaa sümaa naashajaain Jesús namaa na nikirajüinkana, anta müshia Judas chi napüshikai na polookana piammüin. Je antapaatasü nümaa Judas, wane wayuuirua wainma sümaa wunuꞌu ooꞌulaka chajaruuta sajapuluꞌu. Ajütüüshi naya natüma na laülaashiikana naꞌakajee na sacerdote judíokana ooꞌulaka na laülaayuushiikana naaꞌu na judíokana.
Je Judas, chi aapüinjachikai nikii Jesús, müshi paala wopuluꞌu sümüin tü wattakat saalin wayuu: “Chi wayuu tachuꞌtkai awalapaꞌa, nia ataꞌünnajachika jütüma”, müshi nia namüin paala.
Nürütkaakalaka jooluꞌu Judas nünainmüin Jesús sünain nümüin nümüin: —Ekirajüikalee, anii taya antüin —nümakalaka nümüin sünain nüchuꞌlüin nuwalapaꞌa.
Nümakalaka Jesús nümüin: —Waaꞌiraa, anakaja müleka paaꞌinrüle jooluꞌu tü püntakat apüla. Arütkaashiijase joo na wayuukana nünainmüin Jesús sünain nataꞌülüin nia.
Otta wane nikirajüinkai Jesús, naapaakalaka tü nüchajaruutsekat. Nuwatakalaka nooꞌomüin wane nüchepchia chi laülaashikai napüleerua na sacerdote judíokana süpüla nüshottajachin nia. Nüchotoꞌoleekalaka tü nücheꞌekat.
Nümakalaka Jesús nümüin chi nikirajüinkai: —Piꞌitaa püchajaruutse süchikua suluꞌu süta. Chi eekai nütkaweein süka chajaruuta, shiimüin sünain oukteechin nia sütüma tü atkawaakat.
Nnojo motüin jaaꞌin sünain tountüin tachuntüin nümüin chi Tashikai süpüla nükaaliijainjachin taya. Je nüjütamaateerü tanainmüin watta saalin aapiee nümaꞌanajee.
Otta müleka nuꞌtteꞌettaarüle jooluꞌu taya Maleiwa suulia tü wayuukolüirua, nnojoluja süpüla shikeraajüin tü nünüiki Maleiwa ashajünakat paala suluꞌu tü nüchikimaajatkat sooꞌopünaa tü alateetkat tamüin —nümakalaka Jesús nümüin.
Nümakalaka jooluꞌu Jesús namüin na antakana nünainmüin: —¿Kaꞌruwaraiyaa taya jaaꞌinruꞌu jüntakalaka tanainmüin sümaa wunuꞌu ooꞌulaka chajaruuta jajapuluꞌu süpüla jütaꞌülüinjachin taya? ¿Jamüshi nnojoikaꞌa jütaꞌülüin taya paala chaꞌaya suluꞌu tü aꞌwaajüleekat Maleiwa eere tekirajapüꞌüin juꞌupala?
Otta müsia tüü, alatüsü süpüla shikeraajüinjatüin tü nünüikikat chi Maleiwakai tachiki aküjünakat paala natüma na nünüikimaajanakana —nümakalaka Jesús namüin. Je jooluꞌu na nikirajüinkana, naꞌluwataakalaka nümaꞌanajee sünain napütüin nia nümüiwa napüla na wayuukana.
Na ataꞌülakana Jesús, noꞌunirüin nia yalajee nipialuꞌumüin Caifás chi laülaashikai napüleerua na sacerdotekana, eere jutkatüin na karalouktamaajanakana ooꞌulaka na laülaayuushiikana naaꞌu na judíokana.
Otta müshia Pedro, nünanajakalaka nüchiirua kaꞌyataluꞌujee. Nüntakalaka soꞌuluꞌumüin nüpaatiase chi laülaashikai. Nikerolakalaka suluꞌumüin. Nüikkalaakalaka saꞌaka tü suwaariasekat tü aꞌwaajüleekat Maleiwa süpüla nütüjaainjatüin saaꞌu tü aaꞌinneetkat nüka Jesús.
Je yaa paülüꞌü suluꞌu nipia Caifás, eeshii jutkatüin na laülaashiikana naꞌakajee na sacerdote judíokana ooꞌulaka napüshua na waneeirua laülaayuu judío suluꞌukana tü kanüliakat Sanedrín. Süka noꞌuteein maꞌi naaꞌin Jesús, nachajaa achikit wayuu süpüla süküjüinjatüin saꞌalain nüchiki Jesús.
Mayaainje süntüin wayuu wainma nanainmüin sünain aküjaa alawaa nooꞌopünaa Jesús, nnojotsü nantüin anain kasain noꞌutirajatüin anainjee naaꞌin. Shiasa mapa yaaulerü, süntakalaka piamasü wayuu nanainmüin
sünain namüin namüin: —Naashin chira, nuuntüin nujuttirüin tü aꞌwaajüleekat Maleiwa sümaa nütameꞌerüinjatüin shia süchikua soꞌu apünüin kaꞌisan —namakalaka.
Otta müshia chi laülaashikai napüleerua na sacerdotekana, nüshaꞌwalaakalaka jooluꞌu sünain nümüin nümüin Jesús: —¿Jamüinjatü joo pünüiki shiꞌipajee türa namakat nala wayuukana püchiki? —nümakalaka.
Otta müshia Jesús, koꞌutüshi neꞌe nuulia. Ayatakalaka nia sünain asakiraa: —Tachuntüin jooluꞌu pümüin sünain püküjainjatüin wamüin tü shiimüinkat nuꞌupala chi Maleiwa matüjüinkai ouktaa. Tasakirüin paala pia: ¿Shiimüinjasa sünain piain Cristoin Nüneekajalakai Maleiwa? ¿Shiimüinjasa sünain piain chi Nüchonkai Maleiwa? —nümakalaka nümüin Jesús.
Nüsouktakalaka Jesús nümüin: —Aa, shiimüin sünain tayain maa aka tü pümakat. Tamüshii paala jia jüpüshua: Soꞌuweena wane kaꞌi, jiꞌreechi taya, chi Shipayakai Wayuu, sünain joyotüin taya nikialuꞌujee Maleiwa chi Pülashikai maꞌi saaꞌu kojutüin taya nütüma. Je jiꞌreechi taya sünain tantüin mmaluꞌumüin chajee nümaꞌanajee Maleiwa saꞌaka tü sirumakat —nümakalaka Jesús namüin.
Otta müshia chi laülaashikai napüleerua na sacerdotekana, nüsükülijakalaka tü nüsheꞌinkat sütüma tü jashieekat sünain nümüin namüin na laülaayuu judíokana napüshua: —Eꞌrütkatche maꞌi aaꞌin wayumüin süka sünüiki nümüin Maleiwa. Nnojolüitpa cheꞌojaain wayuu wamüin aküjüinjatkat nüchiki. Jaapüitpa nünüiki sünain wanaawain nia nümaa Maleiwa naashin.
¿Kasa anaka süpüla aaꞌinnaa nüka? —nümakalaka namüin. Nasouktakalaka nümüin: —Anakaja suꞌutinnüle aaꞌin —müshii naya.
Je jooluꞌu waneeirua naꞌaka, nejenaakalaka nuꞌuutajee Jesús sümaa nasheꞌetüin nia. Otta waneeirua, naꞌyaatüin nuwalapünaa
sünain namüin nümüin: —Müleka pialeje chi Cristo Nüneekajalakai Maleiwa, püshantaja saaꞌu jaralin asheꞌetüin pia —namakalaka nümüin sünain nemeꞌerainpalain nia.
Wanaa sümaa yaain Jesús suluꞌu nipia chi laülaashikai, chashi Pedro joyotüin anooipaꞌa suluꞌu tü paatiakat. Sürütkaakalaka wane majayüt achepchiee nünainmüin sünain sümüin nümüin: —Piaꞌayaꞌasa wane nümaapüꞌükai Jesús chi Galileajeꞌewaikai —sümakalaka nümüin.
Otta Pedro, naattajaakalaka suꞌupala süpüshua tü wayuu eejatkat yala suluꞌu tü paatiakat sünain nümüin sümüin: —Nnojoishi teꞌraajüin chi pümakai tamüin.
Nüsünülaakalaka Pedro eemüin tü soꞌukot paatia. Shiꞌrakalaka joo nia wane majayülia. Sümakalaka namüin na wayuu eejanakana suluꞌu tü paatiakat: —Aluꞌusa chia, nümaapüꞌüshi Jesús chi Nazaretjeꞌewaikai —sümakalaka namüin.
Naattajaakalaka Pedro nüchikua sünain nümüin namüin: —Taküjaleenja jümüin tü shiimüinkat nuꞌupala Maleiwa sünain nnojolin teꞌraajüin chira wayuukai —nümakalaka namüin.
Shiasa mapa yaaulerü, sürütkaakalaka wane wayuuirua eekana suluꞌu tü paatiakat nünainmüin Pedro sünain namüin nümüin: —Piaꞌayaꞌasa wane nümaapüꞌükai chira wayuukai. Wayaawatüin pia sünainjee tü pünüikikat, süka saashajaayain wayuu Galileajeejatü tia —namakalaka nümüin.
Nümakalaka Pedro namüin: —Taküjüin tachikua jümüin nuꞌupala Maleiwa sünain nnojolin teꞌraajüin chira wayuukai —nümakalaka namüin. Akootoleꞌerajaa müshia wane kaliina.
Sotokalaka naaꞌin Pedro tü nümakat Jesús paala nümüin: “Süpülapünaa niꞌyalajüin wane kaliina, apünüintueechi taya punujulajüin achiki sünain piꞌraajüin taya”, nümakat. Nujuittaakalaka Pedro yalajee yala sünain mojuin maꞌi naaꞌin sünain niꞌyalajashaanain.
Shiasa mapa jaꞌyuupa, outkajaashii nachikua na laülaashiikana naꞌakajee na sacerdote judíokana namaa na waneeirua laülaayuu judíokana. Naashajaajiraain süchiki tü naaꞌinrüinjatkat süpüla noꞌutirüinjatüin naaꞌin Jesús.
Noꞌunitkalaka Jesús sünain kapüin nia natüma nünainmüin Pilato chi Romajeꞌewaikai sülaülashikai tü mmakat Judea soꞌu kaꞌikat tia.
Niasa Judas, chi aapüichipakai nikii Jesús, nütüjaapa naaꞌu Jesús sünain nuꞌuninnüichipain natüma na laülaayuu judíokana süpüla oꞌutinnüinjatüin naaꞌin, mojukalaka maꞌi naaꞌin saalin naapüin nikii. Nuꞌunakalaka nüchikua nanainmüin na laülaashiikana naꞌakajee na sacerdote judíokana ooꞌulaka na waneeirua laülaayuu judíokana sünain niiteꞌerüin süchikua namüin tü apünüinkat shikii neerü pülaata
sünain nümüin namüin: —Shiimüin sünain kaainjalain taya saaꞌu taapüin jümüin nikii wane wayuu maainjalasai süpüla oꞌutinnaa aaꞌin —nümakalaka namüin. —¿Jamajatkaꞌa joo shia wamüin? Naaja pukuaippajiraa sümaa —namakalaka nümüin.
Nijinaakalaka Judas tü neetkat yala suluꞌumüin tü aꞌwaajüleekat. Nuꞌunakalaka yalajee. Nüülaakalaka.
Je na laülaashiikana naꞌakajee na sacerdote judíokana, nakotchajaakalaka tü neetkat sünain maa: —Saaꞌu süliain ouktaa tü neetkat, nnojotsü anain süpüla weꞌitaain shia saꞌaka tü neerü sümüinjatkat tü aꞌwaajüleekat Maleiwa, maa aka sümakat tü nuluwataakat anain Moisés —namakalaka.
Je süka tü neetkat mapa, nayalajakalaka wane mma süpüla amouyuuinjatüin shia napüla na wayuu nnojoliikana judíoin. Je tü mmakat paala, wane atükülee amüchi.
Otta müsia maaꞌulu yaa, sünülia tü amouyuukot, Ishamaꞌana.
Alatüsü tüü süpüla keraainjatüin tü nünüikikat chi Maleiwakai nüchiki Cristo aküjünakat paala nütüma Jeremías chi nünüikimaajachikai sünain maa: “Tü apünüinkat shikii neerü pülaata aapünakat paala natüma na wayuu Israelkana süpüla saapünüinjatüin nikii, naapaain shia süchikua
süpüla shiyalajünüinjatüin tü mmakat atüküleekat amüchi, maa aka tü aluwataanakat anain taya nütüma Maleiwa”, makat.
Je süchikijee nüntinnüin Jesús nünainmüin Pilato chi sülaülashikai mma, eeshi nia shaꞌwatüin nümülatuꞌu sünain nüsakinnüin nütüma: —¿Piaꞌaya chi Aluwataashikai saaꞌu wayuu judío? —nümakalaka Pilato nümüin. Nümakalaka Jesús niꞌipajee: —Shiaꞌaya tia pümakat.
Shiasa shiꞌipajee tü alawaa naküjakat joo na laülaashiikana naꞌakajee na sacerdote judíokana ooꞌulaka na waneeirua laülaayuu judíokana sünain naaꞌinrüin wainma kasa mojusü naajüin, nnojoishi asouktüin Jesús.
Nümakalaka Pilato nümüin: —Paaꞌinrüin wainma kasa mojusü naajüin nala wayuukana. ¿Jamüshi nnojoikaꞌa püsouktüin shiꞌipajee tü namakat? —müshi.
Otta müshia Jesús, koꞌutüshi neꞌe nuulia. Je süka nnojolüin nüsouktüin Jesús wwatuayaakaije neꞌe neꞌipajee, tanataa müsü naaꞌin chi sülaülashikai mma sükajee tia.
Waneepia suꞌunnaꞌawai tü Pascuakat, natüjainsü na judíokana taashiwalinjachin wane püreesashi nütüma chi sülaülashikai mma, chi naneekakai na wayuukana süpüla taashii.
Je wanaa sümaa tia, eeshi wane püreesashi kanüliashi Barrabás eꞌnnaajuushi sükajee mojulaain maꞌi nia.
Je suutkajaapa tü wattakat saalin wayuu, nümakalaka Pilato sümüin: —¿Jücheküin süpüleerua niainjachin tajütüin jooluꞌu Barrabás? ¿Niainjachitaapa Jesús chi Cristokai anülia? —nümakalaka Pilato sümüin.
Anasü nümüin Pilato müleka taashire Jesús, süka nütüjaain naaꞌu na laülaayuu judíokana sünain naapuushin Jesús sükajee neꞌe naꞌürülaain nünain.
Wanaa sümaa nüikkalaain Pilato süpüla kasalajanainjatüin saainjala wayuu nütüma, ajütünüsü wane pütchi nümüin sütüma tü nuꞌwayuusekat sünain maa: “Maainjalasai chira wayuukai saaꞌin tamüin. Mojushaatasü maꞌi taaꞌin sükajee keemain maꞌi tü taꞌlapüinkat nüchiki saꞌwaipa. Anakaja müleka puuꞌulaale suulia süsalain nia pütüma”, müsü.
Je na laülaashiikana naꞌakajee na sacerdote judíokana ooꞌulaka na waneeirua laülaayuu judíokana, najütüin wane wayuuirua saꞌakamüin tü wattakat saalin wayuu süpüla nashüküjainjatüin shia süpüla süchuntüin nümüin Pilato niainjachin taashin Barrabás je nuꞌutirüinjatüin naaꞌin Jesús.
Nümakalaka Pilato sümüin tü wattakat saalin wayuu: —¿Jarai naꞌaka na piamashii püreesashiikana tajuittirüinjachika jümüin? —nüsakirakalaka. —Nia pujuittira wamüin Barrabás —müsü sünüikiirua nümüin.
Nüsakirakalaka Pilato naya: —¿Kasa taaꞌinrüinjatka joo nüka Jesús chi Cristokai anülia? Süsouktakalaka tü wayuukolüirua süpüshua nümüin: —Püchitira saaꞌu kuruusa.
Nümakalaka Pilato sümüin: —¿Jamüshi takacherirüinjachikaꞌa nia? ¿Kasa naainjalaka? Otta müshiꞌiya na wayuukanairua, masütaajusalii sümaa nekiisa: —Püchitira saaꞌu kuruusa —namakalaka nümüin nachikua sünain emetuluin maꞌi nanüiki.
Otta Pilato, niꞌrapa tü wattakat saalin wayuu sünain aꞌwaataa, niyaawata aaꞌut sünain nnojolüin soonoonüin amaa tü nümakat. Nuꞌlojoojookalaka najapü süka wüin suꞌupala tü wayuukolüirua sünain nümüin sümüin: —Nnojot tasirüin nukuaippa chi wayuukai sünain ouktaa. Shieerü taaꞌinraka neꞌe tü jüchekakat nüpüleerua —nümakalaka sümüin.
Asonnuwaasü süpüshua tü wayuukolüirua niꞌipajee: —Wayeenaja kasitka nukuaippa sünain ouktaa je na wooꞌuliwoꞌukana —sümakalaka nümüin.
Otta Pilato, nujuittirakalaka joo Barrabás nanainmüin. Naapakalaka joo Jesús sümüin tü nusurulaatsekalüirua süpüla naꞌyaajüinjachin nia je süpüla nakacherüinjachin nia sünain kuruusa süpüla ouktaa.
Nuꞌuninnakalaka Jesús sütüma tü nusurulaatsekalüirua Pilato suluꞌumüin tü laülaapiakat. Seenajakalaka tü waneeirua surulaatkalüirua süpüla shiꞌrajüinjatüin nukua Jesús.
Saakatakalaka nüsheꞌin Jesús sümaa saꞌatüin wane asheꞌinyüü anasü nünain, jepisiiyaa oꞌulu, maa aka saaꞌin nüsheꞌin wane aluwataai saaꞌu mma, süpüla shimeꞌerainpalain nia.
Shiꞌitaakalaka wane kotse keimsesü saaꞌu nikii ooꞌulaka wane waraaratchon suluꞌu tü najapü nikialujutkat sümaa süsapainyoꞌukain nümülatuꞌu sünain shimeꞌerainpalain nia sünain sümüin nümüin: —Pia chi aluwataashikai saaꞌu wayuu judío —müshii naya nümüin.
Sejetakalaka suluula naaꞌu sümaa shiꞌyaajüin nia kojuyatua nüraloꞌupünaa süka tü waraaratkat.
Shiasa süchikijee shimeꞌerainpalain nia, saakatüin tü asheꞌinyüü anasükat saꞌatakat paala nünain. Saꞌatüin tü nüsheꞌinkat nünain süchikua süpüla suꞌunirüinjachin nia yalajee yala süpüla sükacherüinjachin nia süpüla ouktaa.
Wanaa sümaa nuꞌuninnüin Jesús natüma na surulaatkana eemüinjachire nükachennüinjachin natüma, antüshi Jerusalénmüin wane wayuu Cirenejeꞌewai kanüliashi Simón. Nütaꞌünnakalaka joo natüma na surulaatkana süpüla nülüꞌüjainjatüin tü wunuꞌu akachennüinjachikat anain Jesús.
Noꞌunirakalaka Jesús eemüin wane wutai kanüliasü Gólgota. “Ekiyüükat” maluꞌut tia.
Je chamüin chaꞌaya, naapüin na surulaatkana nümüin Jesús wane wiino kaꞌakasü ishisü süpüla nüsüinjatüin. Otta nuuꞌulakapa tü asüüshikat, niyouktüin shia.
Nayasa na surulaatkana süchikijee nakacherüin Jesús sünain tü kuruusakat, nashantanajiraakalaka saaꞌu tü nüsheꞌinkat süpüla natüjaainjatüin saaꞌu jaralin makatüinjachin apüla süpüshi tü nüsheꞌinkat waneꞌewai nakua.
Je süchikijee tia, ojoyolooshii naya süꞌütpaꞌa tü kuruusakat sünain anajaa naaꞌu Jesús sünain ouktaa.
Eesü ashajünüin tü kasalajanakat anainjee nia sünain wane taapüla akachennüsü iipünaa sünain tü kuruusa kanainkat nia. Müsü mayaa:
Je nümaa Jesús, akachennüshii piamashii wayuu kaꞌruwarannuu oꞌutünüinjanakana aaꞌin wanaa nümaa. Akachennüshi wane nikialuꞌujee ooꞌulaka wane nüpeꞌeruꞌujee.
Tü wayuu eekai sülatüin nüꞌünnaa Jesús, eirakaasü nümüin sümaa mojuin sünüiki nümüin mayaa:
—Aishaꞌajaa pia. Pujuttirüinjatü tü aꞌwaajüleekat Maleiwa sümaa pütameꞌerüinjatüin shia süchikua soꞌu apünüin kaꞌisan. Müleka shiimüinre Nüchoin pia Maleiwa, ¿jamakaꞌa nnojoikaꞌa püshakatüin saaꞌujee tü kuruusakat süpüla nnojolinjachin ouktüin pia? —sümakalaka tü wayuukolüirua nümüin Jesús.
Akaataꞌaya nanüiki na laülaashiikana naꞌakajee na sacerdote judíokana, je na karalouktamaajanakana, je na waneeirua laülaayuu judíokana sünain nemeꞌerainpalain nia. Namajiraakalaka:
—¿Jamüshisa nnojoikaꞌa nuꞌtteꞌerajiraain nümüiwa maa aka nuꞌtteꞌerapüꞌüin wayuu naashin? Nia chi Aluwataashikai saaꞌu tü wayuu Israelkalüirua naajüin. Müleka nüshakatüle jooluꞌu saaꞌujee tü kuruusakat, anoujeena waya nünain.
“Taya Nüchonka Maleiwa” mapüꞌüshi nia. Je aaꞌinmajüneechi nia nütüma Maleiwa naajüin. Je jooluꞌu, müleka nücheküle chi Maleiwakai süpüleerua nuꞌtteꞌerüin nia, anakaja müleka nuꞌtteꞌeramaatüle nia —namakalaka.
Otta müshiꞌiya na wayuu kaꞌruwarannuu ouktajanakana wanaa nümaa Jesús, müshii aka naya sünain mojuin nanüiki nümüin.
Shiasa maa aka kaleꞌo, epiyuushijaasü mmapaꞌakat süpüshua, awasajaꞌaleesia maa aka aliika.
Shiasa aliuukapa kaꞌikat, nuꞌwaatakalaka Jesús sünain emetuluin nünüiki sünain nümüin:    (Je tüü, maluꞌut: “Tamaleiwasee, Tamaleiwasee, ¿jamüshi pia püpütakaꞌa taya tamüiwa?”, müsü.)
Je saapapa nünüiki Jesús wane wayuuirua shaꞌwashawatsü nüꞌütpaꞌa, müsü shia: —Nuunejüin Elías chi nünüikimaajachikai Maleiwa —sümakalaka.
Awataa müshia wane wayuu sünain asaajaa wane maawüi ocholotinnüsü shiroku wane asüüshi jashüꞌüsü shiꞌiruꞌusü wane lumia süpüla shiꞌitaanüinjatüin sünain niimata Jesús.
Müsü tü waneeirua wayuukolüirua: —Anakaja müleka waꞌatapajüle watüjaaiwa saaꞌu müleka nünteechire Elías süpüla nüshakatirüinjachin nia —sümakalaka.
Nuꞌwaatakalaka emetut Jesús nüchikua nümüin Maleiwa. Ouktakalaka nia süchikijee.
Je suluꞌu tü aꞌwaajüleekat Maleiwa wanaa maꞌi sümaa ouktüin Jesús, asüküijaasü pasanainpünaa sünain tü kuluulu soꞌulujunakat tü paü shiinaluꞌusükat. Je akutkujaasü tü mmakat nütüma Maleiwa sümaa suwajaain tü ipakalüirua
je sümaa sujutajaain tü woowirakalüirua. Nüsoꞌireꞌetkalaka naaꞌin Maleiwa wainma na anoujashii ouktüshiikana paala.
Najuittaakalaka suluꞌujee tü woowirakalüirua. (Je süchikijee nüsoꞌiraain aaꞌin Jesús, ekerotshii na wayuukana suluꞌumüin Jerusalén eere neꞌnnüin sütüma wayuu wainma.)
Je chi sülaülashikai surulaat je na surulaatkana eejanakana nümaa sünain nanajüin naaꞌu Jesús sünain ouktaa, neꞌrapa tü mmakat sünain sükutkujaain je tü alatakat nümüin Jesús, sainkuukalaka maꞌi naaꞌin sünain maa: —Shiimüinyala maꞌi nia sünain niain chi Nüchonkai Maleiwa —namakalaka.
Je wanaa sümaa yaain Jesús sünain tü kuruusakat, eesü wane jieyuuirua wainma sünain ananajaa maa aka türa. Naya na antüshiikana nümaa Jesús Jerusalénmüin, na aaꞌinmajapüꞌükana nia namaa na nikirajüinkana paala wanaa sümaa waraittapüꞌüin naya Galileapünaa.
Je naꞌaka na jieyuukana eesü María Magdalena, ooꞌulaka María tü niikat Jacobo je José, ooꞌulaka tü neikat na nüchooinkana Zebedeo.
Je motsapa kaꞌi, antüshi wane wayuu washirü nünainmüin Pilato kanüliasü José chajeꞌewai Arimatea, wane nikirajüin Jesús. Oꞌunamaatüshi nia eemüin Pilato süpüla achuntaa müliashii süpüla niꞌitaainjachin nia suluꞌu woowira. Niasaꞌa Pilato, naapakalaka nümüin José süpüla nüshakatirüinjachin müliashii saaꞌujee kuruusakat.
Niasa José, nüshakatirakalaka müliashii sünain nükoꞌoloin nia süka wane kuluulu wulesü kanüliasü “lino”.
Eejatüjaꞌa wane woowira akumajiruushi paala nütüma José suluꞌu wane ipa müleꞌo süpüla nüpüshi. Akumajuushi tü shirousekat süka wane ipa müleꞌo. Meꞌitaajuyülia aamakaa suluꞌu. Niꞌitaakalaka müliashii suluꞌu tü woowirakat sünain nüsürülüin tü woowirakat süka tü ipakat. Oꞌunaa müshia nia süchikijee.
Otta María Magdalena sümaa María tü niikat Jacobo je José, makatüshii naya joyotüin yala peje sünain tü woowirakat.
Shiasa mapa waneemüin kaꞌi, soꞌu tü kaꞌi sheemeraakat oꞌu wayuu judío, oꞌunüshii na laülaayuushiikana naꞌakajee na sacerdote judíokana je na fariseokana nünainmüin Pilato
sünain namüin nümüin: —Laülaashikalee, sotüsü waaꞌin tü nümakat paala chira alaakai kataiwaꞌaya noꞌu sünain maa: “Soꞌu apünüin kaꞌi süchikijee ouktüin taya, osoꞌiraajeerü taaꞌin”, müshi nia.
Anakaja jooluꞌu müleka püjütüle wane surulaalüirua süpüla shiꞌrajüinjatüin soꞌu tia apünüinkat kaꞌi saaꞌu tü woowirakat eere niꞌitaanüin müliashii. Anakaja paaꞌinrüle tia suulia süntajüin tü nikirajüinkalüirua sünain suꞌluwajüin müliashii süpüla süküjainjatüin sümüin wayuu sünain süsoꞌiraaitpain naaꞌin süchikijee ouktaa saajüin. Je tü alawaa süküjainjatkat sümüin wayuu, alanaꞌaleejeeria maꞌi sünain mojuin suulia tü alawaa nüküjapüꞌükat paala Jesús —namakalaka nümüin Pilato.
Nümakalaka Pilato namüin: —Teꞌitaajeerü jooluꞌu wane surulaalüirua süpüla tia. Anakaja jooluꞌu müleka jümaale shia süpüla shiꞌrajüinjatüin saaꞌu tü woowirakat.
Noꞌunakalaka napüshua eemüin tü woowirakat. Nayasa na laülaayuu judíokana, neꞌitaakalaka wane shiyaawase sünain tü shirousekat süpüla natüjaainjatüin saaꞌu müleka süsünneꞌennüle mapeena. Noꞌunakalaka yalajee sünain napütüin tü surulaatkalüirua süpüla shiꞌrajüinjatüin saaꞌu tü woowirakat.
Je suwasajaapa aikat süchikijee tü kaꞌi neemeraakat oꞌu na judíokana, oꞌunüsü María Magdalena ooꞌulaka María tü niikat Jacobo je José eemüin tü woowirakat eejachire niꞌitaanüin Jesús.
Akutkujaasü tü mmakat sükajee nüntüin chajee iipünaajee wane aapiee nümaꞌanajeejachi Maleiwa sünainmüin tü woowira eꞌitaanakat aluꞌu paala müliashii. Je nüntapa, nüsünneꞌerüin tü shirousekat waneemüin saꞌata sümaa nüikkalaain saaꞌu.
Kamacherasü maꞌi nuꞌupünaa. Kasuusü maꞌi nüsheꞌin.
Otta na surulaatkana, ainkuusü maꞌi naaꞌin süka mmolüin neema chi aapieekai. Müinapa aka naya saaꞌin wane ouktüsü sütüma tü neꞌrakat.
Je nantapa na jieyuukana, nümakalaka chi aapieekai namüin: —Nnojo jainkuuin aaꞌin. Tatüjaa aaꞌut sünain jüchajaain nüchiki Jesús chi akachennakai paala süpüla ouktaa.
Nnojoishi nia yaaya. Osoꞌiraaitpa naaꞌin nüchikua, maa aka tü nümapüꞌükat paala sünain naaꞌinrüinjatüin. Jürütkaa jümaala jiꞌrajaaiwa tü nüchikanainkat eejachire nia süpütüin wayuu.
Anakaja jooluꞌu müleka juꞌunamaatüle süpüla jüküjainjatüin nüchiki namüin na nikirajüinkana sünain jümüinjatüin namüin: “Osoꞌiraasü naaꞌin süchikijee ouktaa je oꞌuneechi jooluꞌu nia jüpüleerua Galileamüin. Jiꞌreechi nia chaꞌaya”, meena jia namüin. Soto jaaꞌin tü tamüitpakat jümüin —nümakalaka chi aapieekai namüin.
Napantajaakalaka na jieyuukana eejee tü woowirakat. Jaꞌitairü ayoꞌujaain naaꞌin, talataleesia maꞌi naaꞌin sütüma tü neꞌrakat. Nawataakalaka eemüin na nikirajüinkana Jesús süpüla naküjainjatüin namüin süchiki tü aküjünakat.
Shiasa suluꞌu tü wopukot, napanapajiraakalaka nümaa Jesús. “Eeshi Maleiwa jümaa”, nümakalaka namüin. Narütkaakalaka na jieyuukana nünainmüin sünain nasapainyoꞌukain naya nümülatuꞌumüin sünain naꞌwaajüin nia sümaa najapuluꞌujain nuuꞌui.
Nümakalaka Jesús namüin: —Nnojo mmolüin jia. Shia anaka aluꞌu müleka juꞌunüle nanainmüin na tawalayuukana jaapiraiwa naya süchiki noꞌunüinjanain Galileamüin. Neꞌreechi taya chaꞌaya —nümakalaka namüin.
Wanaa sümaa noꞌunüin na jieyuukana eemüin na nikirajüinkana Jesús, oꞌunüsü pueulopaꞌamüin waneeirua tü surulaat eꞌrajüsükalüirua saaꞌu tü woowirakat. Naküjakalaka namüin na laülaayuushiikana naꞌakajee na sacerdote judíokana süchiki süpüshua tü alatüitpakat.
Naashajaajiraakalaka na laülaayuushiikana naꞌakajee na sacerdotekana namaa na waneeirua laülaayuu judíokana sooꞌopünaa tü naaꞌinrüinjatkat. Naapakalaka wainma neerü namüin na surulaatkana
sünain namüin namüin: —Jüküjainjatü sümüin wayuu sünain süntüin tü nikirajüinkalüirua saꞌwaipa wanaa sümaa jutunküin sünain suꞌluwajüin müliashii.
Je müleka naapinnüle Pilato sünain nnojolichipain müliashii, aashajaweena waya nümaa süpüla nnojoliinjanain süsalain jia nütüma saaliijee tia —namakalaka na laülaayuukana namüin na surulaatkana.
Naapaakalaka joo na surulaatkana tü neetkat sünain naaꞌinrüin tü namakat namüin. Je mapa, tü nachikikat na nikirajüinkana Jesús sünain naꞌluwajüin müliashii, suꞌwalakajaakalaka saꞌaka tü wayuu judíokolüirua. Ayatsia joulüin maaꞌulu yaa.
Noꞌunakalaka na polookana waneemüin nikirajüinkana Jesús Galileamüin saaꞌumüin tü namünakat aküjünakat achiki paala nütüma.
Shiasa nantapa chamüin sünain neꞌrüin nia, naꞌwaajüin nia. Otta wane noꞌutku, naashajaain suluꞌu naaꞌin sünain maa: —¿Niayaa cheje maꞌi eera Jesús chii? —müshii.
Nürütkaakalaka joo Jesús nanainmüin sünain nümüin namüin: —Laülaashi taya nütüma chi Tashikai Maleiwa saaꞌu wayuu süpüshua yaa mmaluꞌu ooꞌulaka saaꞌu tü kasakalüirua süpüshua chakat iipünaa.
Je sükajee tia, juꞌuna jumaala sainküin mmakat süpüshua süpüla jüküjainjatüin tachiki sümüin wayuu süpüla sünoujainjatüin tanain. Jikirajeena naya süpüla nayainjanain na tekirajüinkana maa aka jiakana. Je juwoutisaajeena naya saaꞌu nünülia chi Tashikai, saaꞌu tanülia tayakai chi Nüchonkai, je saaꞌu nünülia chi Naaꞌinkai Maleiwa.
Jikirajeena naya sünain tü taluwataapüꞌükat anain jia süpüla noonooinjatüin sümaa. Shiimüin sünain jümaainjachin taya waneepia waneꞌereꞌeya süntapa tü kaꞌi sajaꞌlajaweetkat oꞌu kasa süpüshua. Shiimüin sünain jümaainjachin taya süpüla kaꞌikat süpüshua.
Anuu suꞌttia tü anasükat pütchi, tü nüchikikat Jesucristo chi Nüchonkai Maleiwa:
Tü suluꞌukot tü karaloukta nüshajalakat Isaías chi nünüikimaajachikai Maleiwa, müsü yaa: “Taluwataajeechi chi pünüliamaajachikai püpüleerua süpüla naapirüinjatüin tü wayuukolüirua sünain püntajachin saꞌakamüin. Yapainjatü nütüma tü wayuukolüirua süpüla saapajüin pünüiki.
Owoottaweechi wane wayuu chaꞌaya isashiipaꞌa sünain maa: ‘Yapa jütüma nüpüna chi Senyotkai. Juuꞌulaa suulia jaainjala süpülapünaa nüntajachin jaꞌakamüin’ ”.
Süpüla shikeraajüinjatüin tü nüshajakat achiki paala Isaías, niweetakalaka Juan chi owoutisaajüikai sünain aküjaa nüchiki Maleiwa sümüin wayuu chaꞌaya isashiipaꞌa. Nuꞌttakalaka sünain nimeꞌejüin naaꞌin na wayuukana shiiꞌiree nayaawajaain suulia naainjala sümaa nakatalaain suulia süpüla sülatinnüinjatüin noulia. Je nuluwataain na oonookana sümaa nünüiki sünain nawoutisaajünüin.
Oꞌunüsü wayuu watta saalin nünainmüin suluꞌujee süpüshua tü mmakat Judea je suluꞌujee tü pueulokat Jerusalén. Naküjüin tü naainjalakat nümüin Maleiwa, je owoutisaajünüshii nütüma Juan chaꞌaya shiroku tü süchikat Jordán.
Otta Juan, kasheꞌinshi nia wane süta tü mürüt kanüliakat “camello”, otta kasiꞌirainshi paaꞌata. Ekapüꞌüshi nia kaashapü ooꞌulaka mapa.
Anuu tü nümapüꞌükat Juan sümüin wayuu: “Anteechi tachiirua wane wayuu alanaꞌaleeshia toulia. Tayakai, wayuu neꞌe. Nnojoishi wanaapünaain taya nümaa, süka pülashin maꞌi nia toulia.
Tawoutisaajüin neꞌe jia süka wüin. Otta müshia niakai, anteechi jünainmüin süpüla naapüinjachin jümüin chi Naaꞌinkai Maleiwa süpüla eeinjachin nia waneepia jümaa”, mapüꞌüshi Juan.
Je wanaa sümaa tia, nüntakalaka Jesús chajee Galileajee suluꞌujee tü pueulokat Nazaret eemüin tü süchikat Jordán süpüla nuwoutisaajünüinjachin nütüma Juan shiroku tü süchikat.
Je wanaa sümaa nüshaꞌwalaain Jesús süchikijee emetaa shirokujee tü wüinkat, eirakaashi nia iipünaamüin. Je wanaa maꞌi sümaa tia, eerulaasü tü sirumakat chaa iipünaa. Niꞌrakalaka chi Naaꞌinkai Maleiwa maa aka saaꞌin wane moꞌuwa sünain ashakataa nünainmüin.
Saapünakalaka joo wane pütchi chaa iipünaajee sünain maa: “Pia chi Tachonkai aishikai tapüla. Talatüshi maꞌi taya pümaa”.
Oꞌuninna müshia Jesús nütüma chi Naaꞌinkai Maleiwa isashiipaꞌamüin.
Chajachi nia maa aka pienchi shikii kaꞌi sünain nuuꞌulakünüin aaꞌin nütüma Satanás chi sülaülakai yolujaa. Je chaa eejachire Jesús, eesü tü kasa jashichi kepiakat wunaꞌainküin. Ooꞌulaka aaꞌinmajünüshi nia natüma wane aapieeirua nümaꞌanajeejana Maleiwa.
Shiasa wanaa sümaa nüpüreesajünüin Juan nütüma Herodes, aleꞌejüshi Jesús Galileamüin süpüla aküjaa tü anasükat pütchi, tü nünüikikat chi Maleiwakai, sünain maa:
“Antüitpa nükalia chi Maleiwakai süpüla nikeraajüin tü namapüꞌükat na nünüikimaajanakana. Jiyaawajaa jumaala suulia jaainjala sümaa jünoujain tü anasükat pütchi, süka sülüꞌülüin nükalia chi Maleiwakai süpüla aluwatawaa jaaꞌu”, mapüꞌüshi nia.
Je wanaa sümaa waraittüin Jesús sotpaꞌapünaa tü palaa kanüliakat Galilea, niꞌrakalaka Simón ooꞌulaka Andrés chi nuwalakai. Ajunaꞌatshii tü nakusüinkat shiroku tü palaakat süka olojüliin naya jime.
—Anashii tamaatalai jia. Maa aka olojüliin jia jime, okotchajüinjana jia wayuu tamüin süpüla saapüinjatüin tanüiki —nümakalaka Jesús namüin.
Napüta namüsüjaꞌa tü nakusüinkat süpüla oꞌunaa nümaa.
Nuꞌunaiwaꞌaya Jesús mamüin aka türa, niꞌrüin joo Jacobo, chi nüchonkai Zebedeo, ooꞌulaka Juan chi nuwalakai. Areweentajaꞌatshii tü nakusüinkat yaa suluꞌu tü anuakat nümaa chi nashikai.
Eenaküna müshiꞌiya naya nütüma Jesús. Napütakalaka chi nashikai namaa na nüchepchiakana suluꞌu tü anuakat süpüla oꞌunaa nümaa.
Nüntakalaka Jesús namaa na nüneekajalakana suluꞌumüin tü pueulo kanüliakat Capernaum. Je soꞌu tü kaꞌi neemeraakat oꞌu na judíokana, ekerotshi nia suluꞌumüin tü ekirajüleekat sünain nuꞌttüin sünain ekirajaa tü wayuukolüirua chaꞌaya.
Je ponusü maꞌi naaꞌin na wayuukana tü nünüikikat, süka shiyaawatüin saaꞌinyaka naaꞌu sünain niꞌitaaushin nütüma Maleiwa süpüla ekirajaa nünüiki, nnojoishi müin aka naaꞌin na karalouktamaajanakana.
Ashaꞌwalaa müshia wane wayuu suluꞌu tü ekirajüleekat, kaleꞌeruꞌushi yolujaa. Suꞌwaatakalaka joo tü yolujaakalüirua nüleꞌeruꞌukat chi wayuukai nümüin Jesús:
—Aluꞌuleekaijaꞌa waya pütüma Jesús, piakai chi Nazaretjeꞌewaikai. Aashin weꞌraajüin pia. Je watüjaa aaꞌuchi pia sünain piain aneekuushin nütüma Maleiwa. ¿Jamüinjatü wakuaippa pütüma? ¿Püjütajanataaka waya yaajee? —sümakalaka.
Nüchiajaakalaka jooluꞌu Jesús tü yolujaakat: —Koꞌuta pia. Pujuitta yalajee nuulia chi wayuukai —nümakalaka sümüin.
Sujuittakalaka joo tü yolujaakat nuulia chi wayuukai sünain nuꞌkchichijaain sütüma sümaa nuꞌwaatüin.
Otta na wayuukana napüshua, ponusü maꞌi naaꞌin tü neꞌrakat sünain naashajaajiraain: —¿Kasashikai wayuu chi Jesúskai? Jeket sukuaippa tü nikirakat anain, je laülaain nia suulia tü yolujaakalüirua. Kojutkalaka nünüiki sütüma wanaa sümaa nüjütüin shia süleꞌeruꞌujee wayuu —namakalaka.
Yootoo müsüjaꞌa nüchiki Jesús sainküin tü mmakat Galilea.
Nujuittaakalaka Jesús suluꞌujee tü ekirajüleekat namaa Jacobo ooꞌulaka Juan sünain noꞌunüin nipialuꞌumüin Simón ooꞌulaka Andrés.
Eejatkalaka nüpüla tü nimeshikat Simón sünain ayuulin sütüma oushuwaa. Je achuntünüsü nümüin Jesús natüma na wayuukana niiyajüinjatüin shia namüin.
Nürütkaakalaka joo sünainmüin sünain naapaain sajapü süpüla nüikkaleꞌerüin. Naawaleꞌerakalaka tü ayuuliikat suulia. Je süka anaitpain shia, oꞌttüsü shia sünain shikirüin na shiꞌiyoukana.
Je motsopa kaꞌi, antinnüsü wainma wayuu eekai ayuulin je eekai kaleꞌeruꞌuin yolujaa nünainmüin Jesús.
Okotchajaasü tü wayuu kepiasükalüirua suluꞌu tü pueulokat süꞌütpaꞌa tü soꞌukot tü miichikat.
Niiyajakalaka wainma wayuu eekai ayuulin, tü ayuuisükat sütüma ayuulii eekai eein neꞌe sünain. Je nujuittirakalaka yolujaa süleꞌeruꞌujee wainma wayuu. Otta nüchiajaain tü yolujaakalüirua suulia saashajaain nüchiki, süka sütüjaain naaꞌu sünain jaralin nia.
Je eeiwaꞌaya aikat, achijiraashi Jesús sünain oꞌunaa chamüin chaꞌaya eere yüütüülin mmakat süpüla aashajawaa nümaa Maleiwa.
Otta müshia Simón je na eekana nümaa, oꞌunüshii naya sünain achajawaa nüchiki Jesús.
Je nantapa nünainmüin, —Asukaasü wayuu wainma püpüla —namakalaka nümüin.
Nüsouktakalaka Jesús: —Anakaja woꞌunüle yaajee yaa. Oꞌuneeshi taya chamüin chaꞌaya eemüin tü pueuloirua chakat wapüleerua taküjaiwa nüchiki Maleiwa sümüin tia wayuukolüirua, süka shiain ajütünüin apüla taya —nümakalaka namüin.
Nuꞌunakalaka Jesús sainküinpünaa tü mmakat Galilea sünain nüküjain nüchiki Maleiwa suluꞌupünaa tü ekirajüleekalüirua wayuu judío chaꞌaya je sünain nujuittirüin yolujaa süleꞌeruꞌujee wayuu.
Arütkaashi nünainmüin Jesús wane wayuu mayeinshi sütüma ajaꞌttaa ata. Nüsapainyoꞌukashi nia nümülatuꞌu Jesús sünain nüchuntüin nümüin: —Müinka pücheküle, piiyaja taya —nümakalaka chi wayuukai.
Nümüliajakalaka naaꞌin Jesús chi ayuuishikai sünain niyurulain nütüna nünainmüin sünain naapaain nia: —Tacheküin süpüleerua anainjachin pia —nümakalaka.
Anaichipa joo chi wayuukai. Nnojolüitpa ajaꞌttüin tü nütakat.
Nüjüta nümüshia Jesús chi wayuukai sünain nüchiajaain nia sünain maa nümüin:
—Nnojo püküjain sümüin wayuu püchiki sünain teiyajüin pia. Puꞌuna palajana eemüin chi sacerdotekai süpüla piiꞌiyatüinjatüin nümüin tü pütakat süpüla naapüinjatüin nümüin Maleiwa tü pümüꞌünüin ouktajatkat saaꞌu anaichipain pia, maa aka tü nuluwataakat anain Moisés paala sümaiwa. Je sükajee tia, sütüjaajeechi aaꞌu pia wayuu sünain anaichipain pia süpüla saꞌakainjachin pia püchikua —nümakalaka Jesús nümüin.
Otta chi wayuukai, nnojoishi koꞌutüin. Nuꞌunakalaka sümaa aküjaa süchiki tü kasa anasü alatakat nüka. Je süka sütüjaaichipain naaꞌu Jesús tü wayuukolüirua, nnojoishi ekeroteein suluꞌumüin tü pueulokalüirua. Makatüshi nia anooipaꞌa eere yüütüülin mmakat. Otta tü wayuukolüirua, antüsü nünainmüin suluꞌujee mmakat süpüshua.
Je nüleꞌejapa Jesús Capernaummüin süchikijee kojuya kaꞌi, aapüna achikichi nia sünain nüntüichipain nipialuꞌumüin.
Je süka süntüin wayuu watta saalin nünainmüin, wotüsü tü miichikat sütüma. Choꞌujaasü tü miichikat süpüleerua. Otta müshia Jesús, aküjüshi nünüiki chi Maleiwakai sümüin.
Nantakalaka wane pienchishii wayuu tooloyuu nünainmüin Jesús sünain nalüꞌüjiraain wane wayuu ayuuishi shiiꞌiree niiyajeein nia. Oukta asaꞌachi, oukta atünachi.
Je süka wainmain tü wayuukolüirua soꞌuluꞌu tü miichi, isasü nachiki ekeroloo nünainmüin Jesús. Naliikajaakalaka nümaa chi wayuukai chaa süraloꞌumüin tü miichikat, süpüla naakatüinjatüin süraloꞌujee iipünaa naaꞌu Jesús. Je jutatapa shia, nashakatirüin tü süi kaluꞌukot chi wayuu oukta asaꞌachikai.
Nütüjaapa Jesús saaꞌu nanoula na wayuukana, aashajaashi nia nümüin chi ayuuishikai: —Tawalachee, talatirüitpa paainjala puulia —nümakalaka nümüin.
Je wane na wayuukana karalouktamaajana eejanakana saꞌaka tü wayuukolüirua, müsü naaꞌin:
“¿Jaraikai wayuu chi eꞌrüiyaaka aaꞌin wayumüin süpüleerua nünüiki nümüin Maleiwa? Nnojoishi jerain Maleiwa sünain niain ainküin nümüiwa alatiraa saainjala wayuu”.
Otta müshia Jesús, süka niyaawatüin saaꞌu tü suluꞌukat naaꞌin na karalouktamaajanakana, asouktüshi nia namüin: —¿Jamüshii jia mojukaꞌa jünüiki tamüin suluꞌu jaaꞌin?
Je wanaa sümaa tamüin nümüin chi oukta asaꞌachikai, “Talatirüitpa paainjala puulia”, nnojoishi jütüjaain aaꞌu tayakai, chi Shipayakai Wayuu, sünain laülaain süpüla alatiraa saainjala wayuu.
Otta müsia jooluꞌu, jütüjaweechi aaꞌu taya sünain laülaain süka tameechin nümüin, “Püshaꞌwalaa, pülüꞌüjaa puꞌula, waraittaiwa pia”. Aashajaashi joo Jesús nümüin chi oukta asaꞌachikai:
—Tamüshi paala pia: Püshaꞌwalaa, pülüꞌüjaa puꞌula, puꞌuna pipialuꞌumüin —nümakalaka nümüin.
Ashaꞌwalaamaatüshi joo chi wayuukai sünain naapaain tü nuꞌulakat sünain nuꞌunüin suꞌupala tü wayuukolüirua süpüshua. Ponokalaka maꞌi saaꞌin tü wayuukolüirua tü shiꞌrakat sünain maa: —Anashaataleesia maꞌi tü kasa weꞌrakat soꞌukaꞌi tüü, tü nnojotkat weꞌrapüꞌüin paalainka —namakalaka sünain naꞌwaajüin Maleiwa.
Oꞌunüshi Jesús nüchikua sotpaꞌamüin tü palaakat. Je süntapa wane wayuuirua watta saalin nünainmüin, oꞌttüshi nia sünain nikirajüin naya.
Je sünain nuꞌunüin yalajee, eeshi nüpüla wane wayuu kanüliashi Leví, chi nüchonkai Alfeo, joyotüin eere niꞌyataale. Okotchajüi neerü nümüin chi sülaülashikai mma. —Anashi tamaatalai pia —nümakalaka Jesús nümüin. Nüshaꞌwalaakalaka joo Leví sünain oꞌunaa nümaa Jesús.
Shiasa süchikijee tia, neenakakalaka Leví wainma wayuu nipialuꞌumüin sünainmüin wane ekawaa nüpüla Jesús namaa na nikirajüinkana, süka wainmain wayuu oushikajaakat nüchiirua. Je naꞌaka na wayuu eküshiikana, eeshii wainma na kaainjaraliikana naashin na fariseokana, maa aka na okotchajüliikana neerü nümüin chi sülaülashikai mma.
Otta na karalouktamaajanakana naꞌaka na wayuu fariseokana neꞌrapa Jesús sünain nikaain namaa na kaainjaraliikana ooꞌulaka na okotchajüliikana neerü, mojusü nanüiki namüin na nikirajüinkana sünain namüin namüin: —Jamüshi cheje eera nikaakaꞌa chi ekirajüikai jia namaa na eekana kaainjaraliin maa aka na okotchajüliikana neerü —namakalaka namüin.
Naapapa Jesús tü namakat na fariseokana namüin na nikirajüinkana, nüsouktakalaka neꞌipajee: —Wane wayuu eekai nnojolüin ayuulin, nnojotsü cheꞌojaain tottoolu sümüin. Shia cheꞌojaaka amüin eekai ayuulin. Sükajee tüü, antüshi taya saꞌakamüin wayuu süpüla achajawaa süchiki eekai kaainjaralüin shiiꞌiree sükatalaain suulia saainjala. Nnojoishi taya antüshin süpüla achajawaa süchiki eekai maainjalain saaꞌin namüin —nümakalaka Jesús namüin.
Soꞌu wane kaꞌi, aamüjüshii na nikirajüinkana Juan. Müshii aka na fariseokana sünain aamüjaa. Süntakalaka wane wayuuirua nünainmüin Jesús sünain nasakirüin nia sünain maa nümüin: —Aamüjapüꞌüshii na nikirajüinkana Juan wanaa sümaa aashajawaa nümaa Maleiwa, maaꞌaya aka na nekirajüinkana na fariseokana. ¿Jamakaꞌa joo na pikirajüinkana nnojoliikaꞌa naamüjüin? —namakalaka nümüin Jesús.
Nüsouktakalaka Jesús neꞌipajee sünain nikirajüin naya süka sukuaippa tü kasa eꞌnnakat sainküin mma sünain nümüin namüin: —Tü wayuu antakat sünain shikiira wane kaꞌwayuusee, anasü talatüle saaꞌin sümaa nnojolüin mojuin saaꞌin wanaa sümaa eein chi kaꞌwayuuseshikai namaa. Nnojoleena aamüjüin wanaa sümaa eein nia namaa.
Akaajaa tayakai jooluꞌu, süka eein taya namaa na tekirajüinkana, anasü talatüle naaꞌin. Aluꞌujasa mapa takatalaapa noulia, eeshii süpüla naamüjüin.
“Nnojotsü anain müleka shiꞌyotoonüle wane shiꞌipa kuluulu eekai jeketüin süpüla ekeittiajünaa süka wane asheꞌin eekai laülaain. Amojujaajeerü süpüshua wanaa sümaa süshijaanüin süka süsüküijaweerüin. Akaajaa jiakana, nnojotsü anain masütaajule jia sünain tü jünoujakat paala wanaa sümaa jünoujain tü pütchi jeket tekirajakat anain.
Maaꞌaya aka wane wiino. Müleka sülaꞌannüle wane wiino eekai saashüꞌüjünajatüin suluꞌu wane paaꞌata eekai laülaain, eesü süpüla süchatajaain tü paaꞌatakat sütüma jashüꞌüpa. Amülouleerü tü wiinokot ooꞌulaka tü paaꞌatakat. Shiꞌitaaneekalaka wane wiino eekai saashüꞌüjünajatüin suluꞌu wane paaꞌata eekai jeketüin”.
Soꞌu tü kaꞌi neemeraakat oꞌu na judíokana, awaralijaashi Jesús namaa na nikirajüinkana suluꞌu wane wopu pasanainpünaa sünain wane yüüja. Je sünain waraittüin na nikirajüinkana, nasürüttapünaain wane aꞌttiee kanüliasü “trigo”.
Otta na fariseokana, süka müin aka saaꞌin wane aꞌyatawaa tü naaꞌinrakat na nikirajüinkana Jesús naashin, namakalaka nümüin Jesús: —Saashin tü nüshajakat Moisés, nnojotsü anain süpüla naaꞌinrüin na pikirajüinkana tia soꞌu tü kaꞌi weemeraakat oꞌu —namajaakalaka nümüin Jesús.
Asouktüshi Jesús jooluꞌu namüin na fariseokana saaꞌu nnojolüin kaainjalaain tü naaꞌinrakat na nikirajüinkana naajüin: —Soto jaaꞌin tü naaꞌinrakat David paala sümaiwa wanaa sümaa müliain süka alin jamü nümüin je namüin na nütünajutkana.
Soꞌu tü kaꞌi nuluwataakat oꞌu Abiatar chi laülaashikai napüleerua na sacerdote judíokana, ekerotshi David suluꞌumüin tü aꞌwaajüleekat Maleiwa wanaa sümaa shiꞌitaanüin tü pan aapünajatkat nümüin Maleiwa. Tü pankat naashin Moisés, nnojotsü shikaꞌain sümüinjatüin wayuu eekai eein neꞌe. Naya eküinjanaka namüiwa, na sacerdote judíokana. Otta David, naapaain tü pankat sümaa niküin, je naapüin süpüshi namüin na nütünajutumuyuukana. Je nnojoliishii süsalain naya tü naaꞌinrakat nütüma Maleiwa —nümakalaka Jesús namüin na fariseokana.
Aashajaashi Jesús nüchikua: —Je wayuu süpüshua, nnojotsü akumajuushin nütüma Maleiwa süpüla apüleeruainjatüin saaꞌin soꞌu sükalia eemerawaa. Eꞌitaaushi tü kaꞌikat süpüla jaloulinjatüin sümüin wayuu.
Tayakai, chi Shipayakai Wayuu, taya laülaashika saaꞌu tü kaꞌi sheemeraakat oꞌu wayuu. Je sükajee tia, nnojoliishii kaainjalain na tekirajüinkana saaliijee tü naaꞌinrakat —nümakalaka Jesús namüin.
Soꞌu wane kaꞌi, ekerotshi Jesús nüchikua suluꞌumüin tü ekirajüleekat. Eejachikalaka nüpüla wane wayuu joso ajapüchi.
Je na fariseokana, süka naapeein nikii Jesús, eekalaka maꞌi naaꞌin nüpüla müleka niiyajüle soꞌu tü kaꞌi eemeraanakat oꞌu, shiiꞌiree “Kaainjarai nia süka niꞌyataain soꞌu tü kaꞌi eemeraanakat oꞌu sünain niiyajüin wane wayuu”, namüinjanain sümüin wayuu.
Otta Jesús, —Püshaꞌwalaa yala pasanainmüin sünain tü wayuukolüirua —nümakalaka nümüin chi wayuu joso ajapüchikai.
Nümakalaka joo Jesús namüin na fariseokana: —Saajüin tü nüshajakat Moisés, ¿kasa anaka süpüla waaꞌinrüinjatüin soꞌu tü kaꞌi eemeraanakat oꞌu? ¿Anasü müleka waaꞌinrüle tü kasa eekai anain? ¿Shiataapa eekai mojuin? ¿Anasü müleka waaꞌinmajüle wayuu suulia ouktaa? ¿Shiataapa anain woꞌutüle saaꞌin? —nümakalaka namüin. Koꞌutüshii neꞌe naya nuulia.
Niirakaakalaka Jesús namüin na wayuukanairua napüshua sünain jashichin nia namüin. Mojusü naaꞌin Jesús süka manoujüinyeein naya nünüiki. Nümakalaka jooluꞌu nümüin chi joso ajapüchikai: —Puwasta tü pajapükat. Je süka naaꞌinrüitpain tü nümakat nümüin, analeꞌeitpa tü najapükat.
Otta na fariseokana, nojuꞌinnajaakalaka nanainmüin na nümaajanakana Herodes sünain namajiraain namaa: —¿Kasa waaꞌinrüinjatka süpüla woꞌutirüinjatüin naaꞌin? —müshii naya.
Nuꞌunakalaka Jesús namaa na nikirajüinkana suulia tü wayuukolüirua sotpaꞌamüin tü palaakat. Otta wayuu watta saalin suluꞌujee tü mmakat Galilea, oushikajaasü nüchiirua.
Je süka saapüitpain wayuu wainma nüchiki Jesús sünain naaꞌinrüin kasa anasü, antüsü jooluꞌu nünainmüin suluꞌujee tü mmakat Judea, suluꞌujee tü pueulokat Jerusalén, ooꞌulaka suluꞌujee tü mmakat Idumea. Antüshii na chajeꞌewaliikana wüinpümüin saaꞌujee tü süchikat Jordán ooꞌulaka suluꞌujee tü mmakat pejekat sünain tü pueulokalüirua Tiro ooꞌulaka Sidón.
Süka wainmain tü wayuukolüirua, nuluwataain Jesús na nikirajüinkana süpüla yapainjatüin wane anua nüpüla suulia sülainjirain nia.
Süka saapüin nüchiki Jesús sünain niiyajüin wayuu wainma, arütkaasü jooluꞌu tü wayuukolüirua eekai ayuulin sünain chentaawain süpüla shipettüin nia shiiꞌiree anain shia nütüma.
Otta tü wayuu kaleꞌeruꞌusükalüirua yolujaa, shiꞌrapa Jesús, suꞌwachiraakalaka nümülatuꞌumüin sünain suꞌwaatinnüin sütüma tü yolujaakalüirua: —Pia Nüchonkai chi Maleiwakai —sümakalaka.
Otta nüchiajaain shiairua suulia suꞌwalakajüin nüchiki sainküin wayuu.
Je süchikijee tia, oꞌunüshi Jesús saaꞌupünaa wane namüna sünain neenaküin na wayuu nüchekakana süpüleerua nümaain. Je narütkaapa nünainmüin,
nüneeküin poloo piammüin naꞌakajee. Niꞌitaakalaka joo nanülia “Aluwataaushi” münüin, süka nuluwataainjanain naya sünain aküjaa nünüiki sümüin wayuu.
“Taapüin laülawaa jooluꞌu jümüin süpüla ayuꞌlaa yolujaa süleꞌeruꞌujee wayuu”, nümakalaka namüin.
Anuu nanülia na polookana piammüin wayuu aneekuushikana nütüma: Simón, chi eꞌitaanakai anülia Pedroin nütüma Jesús.
Jacobo nümaa Juan nüchonnii Zebedeo, na niꞌitaakana anülia Boanerges. (Je tü nanüliakat, “Sütürüla Juya”, maluꞌut.)
Andrés, Felipe, Bartolomé, Mateo, je Tomás. Jacobo chi nüchonkai Alfeo. Tadeo. Simón, wane noꞌutku na wayuukana kanüliakana Zelote.
Je Judas Iscariote chi aapüinjachikai nikii Jesús.
Shiasa süchikijee tia, ekerotshi Jesús namaa na nikirajüinkana suluꞌumüin wane miichi. Sükotchajaakalaka süchikua wane wayuu watta saalin nünainmüin. Kapüleekalaka namüin nekaain saaꞌujee tü wayuukolüirua.
Shiasa natüjaapa naaꞌu Jesús na nüpüshikana sünain chentaꞌain sümüin tü wayuukolüirua nünain, nasaajaweein nia yalajee. “Maaꞌinkai cheje aaꞌin nia”, namajiraakalaka.
Otta na karalouktamaajanakana antakana Jerusalénjee, aashajaajiraashii naya sünain maa: “Süka niain Beelzebú chi sülaülakai yolujaa eein nümaa, pülakalaka nia süpüla ayuꞌlaa yolujaa”, müshii naya.
Neenajakalaka Jesús tü wayuukolüirua nünainmüin süpüla nikirajüinjanain naya süka sukuaippa tü kasa eꞌnnakat sainküin mma: “¿Jamakuaippat süpüla nüjütajaajiraainjachin neꞌe Satanás nümüiwa, chi sülaülakai yolujaa?
Müleka sütkaajiraale wane wayuuirua, ajaꞌlajaajiraweena naya.
Je müleka süꞌülüjaale wane wayuu sümaa tü süpüshikat, paꞌünüüwaweerü.
Akaajaa Satanás, müleka nujuittirüleje tü yolujaakalüirua sünain nütkaain sümaa, ooꞌulaajeechi nia suulia aluwatawaa.
Nnojotsü süpüla asaajaanüin nükorolo wane wayuu eekai katsüin. Aluꞌujasa müleka nüntüle wane kaꞌruwarai nünainmüin eekai katsüinreein maꞌi nuulia, ayamülüneechi chi wayuukai nütüma, je alüꞌüjüneerü tü nükorolokot nümaꞌanajee. Akaajaa tayakaꞌiya. Süka niyamülüichipain tatüma chi sülaülashikai yolujaa, tountüin tayuꞌlüin yolujaa.
Shiimain maꞌi tü tamakat jooluꞌu jümüin: Eesü süpüla sülatinnüin saainjala wayuu suulia nütüma Maleiwa. Jaꞌitakaje mojuin sünüiki nümüin Maleiwa, eesü süpüla sülatinnüin suulia tiaꞌaya.
Akaajasa müleka niale chi Naaꞌinkai Maleiwa mojuin amüin pütchi, müiria nnojolüin alatinnüin suulia tü makat, nnojotsü jooluꞌu je nnojoleerü mapeena”, nümakalaka Jesús namüin.
Müsü nünüiki Jesús sümüin tü wayuukolüirua süka “Yolujaa neꞌe” namüin na karalouktamaajanakana nümüin chi Naaꞌinkai Maleiwa chi niyuꞌlakai aka yolujaa.
Süntataalakalaka jooluꞌu tü niikat Jesús namaa na nimüliayuukana. Aꞌatapajüshii naya yala anooipaꞌa sünain neenakirüin nia süka naashajaweein nümaa.
Naapinnakalaka Jesús sütüma tü wattakat saalin wayuu joyotokana nüꞌütpaꞌa: —Naa tü püikat anooipaꞌa ooꞌulaka na puwalayuukana. Aashajaweeshii pümaa —nümünakalaka.
Asouktüshi Jesús: —Taküjeerü jooluꞌu jümüin jaralüin tü teein ooꞌulaka jaraliin na tawalayuuin —nümakalaka namüin.
Je nümakalaka namüin na wayuukana napüshua sünain niirakaain namüin na wayuu joyotokana nüꞌütpaꞌa: —Tü wayuu “teikat” je na wayuu “tawalayuukana” tamüinjanakana amüin, naya na eekai naaꞌinrüin waneepia tü nuluwataakat anain chi Maleiwakai maa aka naairua —nümakalaka Jesús namüin.
Oꞌttüshi Jesús sünain ekirajaa nüchikua sotpaꞌa tü palaakat. Shiasa süka wattain saalii tü wayuu okotchajaakalüirua nünainmüin, noꞌotookalaka suluꞌu wane anua sünain nüikkalaain süpüla ekirajaa yalajee shirokujee tü palaakat.
Ekirajüshi nia sünain kasa wainma süka sukuaippa tü kasa eꞌnnaajünakat sainküin mma sünain nümüin namüin na wayuukana: “Jaapa tanüiki.
Eetaashi wane wayuu apünajüi. Oꞌunüshi suluꞌumüin tü niyüüjasekat sünain nijinain tü nuwaüyekat.
Eesü waüyee ejituukat suluꞌu wopu eere shiküin shia wuchii.
Eesü ejituukat saꞌaka ipashira eere arülain mma. Osota müsüjaꞌa shia mayaainje arülain tü mmakat.
Shiasa susotapa, julumaatüsü sütüma tü kaꞌikat süka arülain tü mmakat süpüla tü suuralakat.
Eesü ejituukat saꞌaka eejatüle paala mojuui keimsesü. Shiasa süsotapa tü mojuuikat süchikua, eweeniraasü sümaa tü pünajütkat. Je oukta müsia tü pünajütkat sütüma tü mojuuikat sümaa machoin sütüma.
Aluꞌusa wane waüyeekat, ejituushi saaꞌu mma anasü. Asotüsü, emiyoꞌulaasü sünain wattain saalii süchoin. Eesü eekai sujuittirüin apünüin shikii süchon sünainjee waneesia soꞌu, eesü eekai sujuittirüin aippirua shikii süchon sünainjee waneꞌeya, je eesü eekai sujuittirüin poloo shikii süchon sünainjee waneꞌeya”, müshi joo Jesús sümüin tü wayuukolüirua.
Shiasa kettaapa nünüiki Jesús, nümakalaka namüin: “Chi eekai nüshateein tanüiki, anasü jülüjüle naaꞌin süpüla niyaawatüinjatüin saaꞌu tü tekirajakat anain”.
Je wanaa sümaa nümüiwain Jesús, asakinnüshi natüma na polookana piammüin nikirajüin je wane wayuuirua nümaajana sünain jamaluꞌulüin tü nikirajüitpakat anain süka sukuaippa tü kasa eꞌnnaajünakat sainküin mma.
Nüsouktakalaka Jesús namüin: “Nnojotsü atüjaanüin aaꞌu paala süchiki nukuaippa Maleiwa sünain aluwatawaa. Otta müshia jooluꞌu, oꞌttüichipa nia sünain niiꞌiyatüin shia jümüin jiakana tekirajüinkana. Otta na wane wayuukanairua, eꞌikünüshii naya neꞌe süka sukuaippa tü kasa eꞌnnaajünakat sainküin mma,
süpülajatü shikeraajüin tü nünüikikat chi Maleiwakai aküjünakat paala sünain maa: ‘Jaꞌitatataairü maꞌi naapüin otta neꞌrüin, nnojottataaleerü nayaawatüin aaꞌu. Nnojoishii naya anoujeein tanain süpüla talatirüinjatüin naainjala noulia’, müsü nünüiki Maleiwa”.
Nümakalaka Jesús namüin: “Tekirajüinapa jia sünain wane kasa süka sukuaippa tü kasa eꞌnnaajünakat sainküin mma. Saaꞌu nnojolüin jiyaawatayaain aaꞌu tü taküjaitpakat jümüin, ¿jamakuaippaleerü jiyaawatüin aaꞌu müleka shiale takuaippain tüü sünain ekirajaa jia tachikuaꞌaya?
Chi apünajüikai, nia niyaawasekaꞌaya chi aküjaikai nünüiki Maleiwa sainküin mma.
Tü waüyee ejituukat suluꞌu wopu, shia nakuaippa na wayuu eekai naapüin neꞌe nünüiki Maleiwa. Akatsa asütünamaatüin tü pütchikat noulia nütüma Satanás suulia nanoujajüin sünain.
Je tü ejituukat saꞌaka ipashira, shia nakuaippa na wayuu eekai naapüin sümaa talataa aaꞌin tü nünüikikat Maleiwa aküjünakat namüin.
Müshii aka naya saaꞌin tü pünajüt julumaatakat, süka nanoujain neꞌe motsoꞌo. Shiasa neꞌrapa müliaa sünainjee tü nanoulakat, ooꞌulaa müshiꞌiya naya suulia anoujaa.
Je tü ejituukat saꞌaka eejatüle paala mojuui keimsesü, shia nakuaippa na wayuu eekai naapüin nünüiki Maleiwa.
Akatsa malaüleꞌerüin naaꞌin naya sünain anoujaa sükajee shapaain naaꞌin saaꞌu tü katüinjatkat atüma noꞌu, saaꞌu tü alateetkat mapeena, je sükajee kachiiruain maꞌi naaꞌin washirüü, tü nnojotkat kaluꞌuin talataa.
Otta tü waüyee ejituukat saaꞌu mma anasü, shia nakuaippa na wayuu aapakana nünüiki Maleiwa sümaa noonooin sümaa. Kooꞌomüinsü maꞌi namüin na wayuukana aaꞌinraa kasa anasü, maa aka tü pünajütkat saaꞌukat mma anasü, maa aka eekai sujuittirüin apünüin shikii süchon sünainjee waneesia soꞌu, eekai sujuittirüin aippirua shikii süchon sünainjee waneꞌeya, je eekai sujuittirüin poloo shikii süchon sünainjee waneꞌeya”, nümakalaka Jesús namüin na nikirajüinkana.
Nümakalaka Jesús namüin: “¿Jalasü eꞌitaanüin wane luusa shipejaanüle? ¿Eꞌitaanüsü cheje suupünaa wushu? Nnojo. Eꞌitaanüsü eere süpülee luusa süpüla sünaküinjatüin kasa süpüshua.
Müleka sunujunnüle wane kasa, eweeteerü süchikua. Müsüya aka tü nüchikikat chi Maleiwakai. Jaꞌitairü nnojolüin aküjünüin paala sümüin wayuu sainküin mmakat süpüshua, aküjüneerü jooluꞌu sümüin.
Chi eekai nüshateein tanüiki, anasü jülüjüle naaꞌin süpüla niyaawatüinjatüin saaꞌu tü tekirajakat anain”, nümakalaka namüin.
Ayatüshi aashajaain Jesús namaa sünain namüin namüin: “Anashii müleka eere jaaꞌin sünain tü pütchi jaapakat. Müleka jülüjüle jaaꞌin tü shiimüinkat tekirajakat anain jia, jiyaawateerü aaꞌu tü tamüinjatkat jümüin mapeena.
Chi wayuu eekai jülüjain naaꞌin tü shiimainkat ekirajünakat anain nia, ekirajüneechi nia sooꞌomüin. Akaajasa chi eekai nnojolüin kasajatüin nümüin tü shiimainkat, asütüneerü nuulia tü ekirajünakat anain nia paala”, nümakalaka Jesús namüin.
Aashajaashi jooluꞌu sümüin tü wattakat saalii wayuu: “¿Jamüsü, saaꞌin jümüin, tü nukuaippakat Maleiwa sünain aluwatawaa? Tü nuluwataayakat Maleiwa, müsü aka saaꞌin sukuaippa wane yüüja eere nüpünajüin wane wayuu suluꞌu.
Je chi apünajüikai, wanaa sümaa naꞌatapajüin, jaꞌitaichi atunküin, maaꞌaya aka katüle noꞌu, osotüsia neꞌe nujuuna tü nüpünajüinkat je müleꞌosü shiaꞌaya sünain nnojolüin nütüjaain saaꞌu jamakuaippalüin.
Eweetüsü shia sümüiwa süleꞌeruꞌujee mma. Osotüsü palajana tü süpanakat. Eweeta müsia tü süsiikat süchikijee. Je süchiki tü süsiikat, kachon müsia.
Ooꞌulaka jakütapa tü pünajütkat, ashannüsü süka kettaaitpain sükalia süpüla okotchajünaa”, nümakalaka Jesús namüin.
Nümakalaka Jesús namüin: “¿Jamüsü, saaꞌin jümüin, tü nukuaippakat Maleiwa sünain aluwatawaa? ¿Jameerü tanüiki jümüin müleka tekirajüle jia sünain süka sukuaippa tü kasa eꞌnnaajünakat sainküin mma?
Tü nuluwataayakat Maleiwa, müsü aka saaꞌin sukuaippa süꞌü tü ‘mostaza’ münakat. Mayaainje joꞌuuchechoin maꞌi shia wanaa sümaa süpünajünüin,
osotüsü sütüma wane suuꞌulia miyoꞌu. Müsia nukuaippa Maleiwa sünain aluwatawaa. Mayaainje palitchoin wayuu anoujasü jooluꞌu, wainmeerü soꞌuweena wane kaꞌi”, nümakalaka Jesús namüin.
Müsü nünüiki Jesús sümüin tü wayuukolüirua sünain ekirajaa. Müleka shiyaawatüle saaꞌu tü nümakat sümüin, ayatshia nia ekirajüin sooꞌomüin.
Tü nikirajakat aka tü wayuukolüirua, shia süka sukuaippa tü kasa eꞌnnaajünakat sainküin mma. Otta nümüiwa namaa na nikirajüinkana, nüküjain kasain kayaawasein tü naashajaakat achiki.
Je motsapa kaꞌi soꞌu kaꞌikat tia sünain eein Jesús yaa suluꞌu tü anuakat, —Anashii woꞌunüle waneemüin saꞌata tü palaakat —nümakalaka Jesús namüin na nikirajüinkana.
Oꞌotooshii na nikirajüinkana Jesús suluꞌu tü anuakat eere nia joyotüin napüla süpüla oꞌunaa suluꞌu tü anuakat suulia tü wattakat saalin wayuu. Oꞌunüsü wane anuairua nüchiirua.
Je sümaꞌinruꞌu waraittüin tü anuakat shirokupünaa tü palaakat natüma na nikirajüinkana, anta müsia joo wane wawai nanainmüin sünain shiꞌyotüin palaa suluꞌumüin tü anuakat.
Otta müshia Jesús, atunküshi shiinaluꞌu tü anuakat saaꞌu wane ekiipalaa. Narütkaakalaka na nikirajüinkana nünainmüin: —Ekirajüikalee, püchijiraa maala. Ouktüshii taa waya. ¿Jamüshi nnojoikaꞌa pükaaliijayaain waya suulia wüinsirajüin? —namakalaka nümüin.
Nüshaꞌwalaakalaka Jesús sünain nüchiajaain tü wawaikat: —Jimata pia —nümakalaka sümüin. Ejimalaa müsia joo tia sütüma nünüiki.
Nümakalaka Jesús namüin na nikirajüinkana: —¿Jamüshii mmotkaꞌa jia? ¿Jamüshii nnojoliikaꞌa jünoujüin paala sünain toꞌtteꞌerüinjanain jia suulia tü wawaikat? —nümakalaka namüin.
Ponokalaka maꞌi naaꞌin na nikirajüinkana sünain namüin: —¿Jaraikai wayuukai chii, kacheꞌekai amüin wawai ooꞌulaka tü palaakat?
Antüsü jooluꞌu tü anua kaluꞌukot Jesús namaa na nikirajüinkana waneemüin saꞌata palaakat eere kepiain wane wayuuirua kanüliajüsü Gadareno.
Nüshakatapa Jesús suluꞌujee tü anuakat, eejachi nüpüla wane wayuu kaleꞌeruꞌushi yolujaa. Antüshi nünainmüin saꞌakajee tü amouyuukalüirua.
Kepiashi nia saꞌaka tü amouyuukat. Jaꞌitaichi kapüin atümaa nia süka kaleena sünain nütüna ooꞌulaka sünain nüsaꞌa, nüpülajaapüꞌüin. Isashi nia achikii shiiꞌiree nütaꞌünnüin süpüla kapüin nia atümaa.
Warai mapüꞌüshi nia saꞌwai je soꞌukaꞌi saꞌakapünaa amouyuu je sooꞌopünaa uuchi sünain nuꞌwaatüin je sünain nükashalüin tü nütakat süka ipa.
Shiasa niꞌraiwaꞌaya Jesús kaꞌyatajee, awataashi nia nüpanapa sünain nuꞌwachiraain yaa nümülatuꞌumüin.
Otta müshia Jesús, —Pujuittaa nuulia —nümaja amüinrü tü yolujaakat. Emetutsü joo sünüiki tü yolujaakat nüleꞌeruꞌukat chi wayuukai: —Jesúsuu, Nüchonkaꞌiya Maleiwa Miyoꞌushikai maꞌi, ¿jamüinjatü takuaippa pütüma? Anakaja pansaale pünüiki nuꞌupala Maleiwa süpüla nnojolüinjatüin teꞌrüin tamüliala pütüma —süchuntakalaka maꞌi nümüin.
—¿Kasaichi pünülia? —nümakalaka Jesús sümüin. —Watta saalii, münüshii waya —sümakalaka nümüin Jesús.
Achuntüsü maꞌi joo tü yolujaakalüirua: —Nnojo püjütüin waya yaajee wattamüin —sümakalaka nümüin Jesús.
Eejatü wane püülüküirua wainma ekajaain maa aka tüsa saaꞌu wane namüna.
Nachuntüin maꞌi na yolujaakana nümüin Jesús: —Anakaja müleka püjütüle waya süleꞌeruꞌumüin tia püülükkalüirua —namakalaka.
—Juꞌuna jümaarüleen —nümakalaka Jesús namüin. Ojuitta müsüja tü yolujaakalüirua nüleꞌeruꞌujee chi wayuukai süpüla shikerolüin süleꞌeruꞌumüin tü püülükkalüirua. Eejatüjaꞌa maa aka 2.000 püülükü. Apantajaayaa müsü saaꞌujee tü namünakat shirokumüin tü palaakat. Ooꞌuwoꞌutkalaka shia süpüshua.
Na arüleejüliikana tü püülükkalüirua, apantajaashii naya suluꞌumüin tü pueulokat je sainküin mma sünain aküjaa süchiki tü alatakat.
Otta na wayuu aapakana nanüiki suluꞌu tü pueulokat, oꞌunüshii naya nünainmüin Jesús. Je nantapa nünainmüin, neꞌrüin chi wayuukai ojuittinna ouliachikai yolujaa, sünain kasheꞌinchipain nia otta nnojolichipain mamainnain, sünain joyotüin nüꞌütpaꞌa Jesús. Eimolojooshii naya neꞌrapa nia.
Otta na wayuu eejanakana wanaa sümaa niiyajünüin chi wayuukai, naküja achikichi nia sümüin tü antüsükalüirua je süchiki tü püülükkalüirua.
Je na wayuu Gadarenokana, nachuntüin maꞌi nümüin Jesús süpüla nuꞌunüinjachin suluꞌujee tia mmakat.
Je wanaa sümaa noꞌotooin Jesús suluꞌumüin tü anuakat süpüla aleꞌejaa Galileamüin, arütkaashi joo chi ojuittinna ouliachikai yolujaa nünainmüin shiiꞌiree nuꞌuneein nümaa.
Otta müshia Jesús, niyouktüin süchiki nümaainjachin nia, sünain nümüin nümüin: —Anashi püleꞌejüle püchikua pipialuꞌumüin sünainmüin tü püpüshikalüirua sünain püküjain süchiki tü kasa anasü naaꞌinrüitpakat chi Maleiwakai pümüin sünain nümüliajüin pia —nümakalaka Jesús nümüin.
Oꞌunüshi joo chi wayuukai suluꞌupünaa tü mma kanüliakat Decápolis sünain aküjaa sümüin wayuu süpüshua süchiki tü kasa anasü naaꞌinrüitpakat Jesús nümüin. Je ponosü maꞌi saaꞌin tü wayuukolüirua tü nüküjakat namüin.
Shiasa mapa, aleꞌejüshi Jesús nüchikua waneemüin saꞌata tü palaakat. Je chamüin chaꞌaya, outkajaasü wayuu watta saalin nünainmüin sotpaꞌa palaa.
Nüntakalaka wane wayuu kanüliashi Jairo, wane laülaashi suluꞌu tü ekirajüleekat tü judíokolüirua. Je niꞌrapa Jesús, nüsapainyoꞌukashi nia nümülatuꞌumüin sünain
nüchuntüin nümüin süka süpüshua naaꞌin sünain nümüin nümüin: —Kaalin taya püpüla, amotsojünüsü saaꞌin tü tachonkot sütüma wane ayuulii. Tatüjaa aaꞌulu müleka puꞌunüle sünainmüin sümaa piꞌitaainjatüin pajapü sünain, kateerü oꞌu süchikua —nümakalaka nümüin Jesús.
Nuꞌunakalaka Jesús nümaa. Wanaa sümaa waraittüin Jesús nipialuꞌumüin Jairo, chentaawasü wayuu watta saalii nünain.
Je saꞌaka tü wayuukolüirua, eejatü wane jierü ayuuisü. Polooirü piammüin juya amülain isha sümüin.
Müliasü maꞌi saaꞌin sütüma tü ayuuliikat. Ajaꞌlajaasü tü sünneetsekat soꞌuinnain tottoolu. Nnojotsü anayaain natüma. Jaꞌitairü eꞌrajaanüin sütüma tottoolu wainma, isasia neꞌe nachiki tü ayuuliikat.
Sütüma sütüjaain naaꞌu Jesús sünain nütüjain eiyajaa wayuu, amülüꞌiraasü shia saꞌakajee tü wayuukolüirua nünainmüin süpüla shipettüin nüsheꞌin.
“Müleka tepettüle neꞌe sot nüsheꞌin, aneerü taya”, mapüꞌüsü saaꞌin süleꞌeruꞌu.
Je shipettapa shia, anaitpa, nnojolüitpa amülain isha sümüin. Je sütüjaaitpa aaꞌut sümaa anaitpain shia süka saawalaain saaꞌin süleꞌeruꞌu.
Nütüjaamaata aaꞌulu Jesús sünain niiyajüitpain wane wayuu. Ajununajaashi nia sünain, —¿Jara epettaka tasheꞌin? —sünain nümüin sümüin tü wayuukolüirua wattakat saalii.
—¿Jamüshi “¿Jara epettaka tasheꞌin?”, pümakaꞌa? Wattaꞌasa saalii wayuu chentaawakat pünain —namakalaka na nikirajüinkana nümüin.
Masütaajusai joo Jesús sünain eirakawaa sümüin tü wayuukolüirua shiiꞌiree niꞌreein tü wayuu epettakat nüsheꞌin.
Sütüjaapa saaꞌu tü jietkat tü kasa anasü alatüitpakat sümüin, sürütkaakalaka nünainmüin Jesús sümaa momoluu sünain süsapainyoꞌukain shia nümülatuꞌumüin. Süküjakalaka nümüin sünain shiain epettüin tü nüsheꞌinkat je sünain anaitpain shia nütüma.
Nümakalaka Jesús sümüin: —Nii waaꞌiraa, anaitpa pia süka pünoujain tanain. Anasü puꞌunüle sünain anain paaꞌin. Müiria nnojolüin müliain pia sütüma tü ayuuliikat.
Wanaa sümaa naashajaain Jesús sümaa tü jietkat, süntakalaka joo wane wayuuirua nipialuꞌujeejatü Jairo chi laülaashikai suluꞌu tü ekirajüleekat, sünain nümüin nümüin: —Ouktüitpa tü püchonkot. Puuꞌulaa suulia peenajaain chi Ekirajüikai.
Otta Jesús, nnojotsü jamajatüin nümüin tü aküjünakat natüma na wayuukana. Nümakalaka nümüin Jairo: —Nnojo piyoꞌujaain aaꞌin. Pünouja neꞌe tanain süpüla anainjatüin tü püchonkot.
Niyouktakalaka Jesús süpüleerua suꞌunüinjatüin tü wayuukolüirua nümaa. Na oꞌunakana nümaa, naya neꞌe na nikirajüinkana: Pedro, Jacobo ooꞌulaka Juan chi nuwalakai Jacobo.
Shiasa nüntapa Jesús nipialuꞌumüin Jairo, eesü wane wayuuirua aꞌwaatüin maꞌi shiꞌiraluꞌu saalii tü jintutkot.
Je nikerolopa suluꞌumüin tü miichikat, —Nnojo jiꞌyalajüin. Tü jintutkot, nnojotsü ouktüin, atunküsü neꞌe —nümakalaka Jesús sümüin.
Otta tü wayuukolüirua, süsirajakalaka nüka Jesús sütüma tü nümakat. Nujuittirakalaka Jesús anooipaꞌamüin süpüshua tü wayuukolüirua. Naya neꞌe ekerotoko nütüma eemüin tü müliashiikat chi süshikai ooꞌulaka tü shiikat je na nikirajüinkana eejanakana nümaa.
Naapaakalaka tü jintutkot süka sajapü sünain nümüin sümüin:   (Je tü pütchikat, “Tachee, püchijiraa maala, müshi taya pümüin”, maluꞌut.)
Ashaꞌwalaa müsia tü jintutkot sümaa suwaraꞌiraain. (Müitka poloo piammüin juya suuyase.) Ponusü maꞌi saaꞌin tü wayuukolüirua tü shiꞌrakat.
Otta Jesús, nüchuntaleꞌeinya saapünüinjatüin eküülü sümüin tü jintutkot je niꞌitaꞌaleein napüleerua na wayuukana sünain nnojolüinjatüin naꞌwalakajüin süchiki sainküin wayuu.
Nuꞌunakalaka Jesús yalajee yala namaa na nikirajüinkana eemüin tü pueulo eejachire nia tepichiiwaꞌaya.
Je soꞌu tü kaꞌi neemeraakat oꞌu na judíokana, oꞌttüshi nia sünain ekirajaa suluꞌu tü ekirajüleekat. —¿Jarai cheje kekiika atüma chii? ¿Jarai cheje pülashika atüma süpüla aaꞌinraa tü nütüjakat apüleerua Maleiwa nümüiwa? —müsü wayuu wainma süka ponüin maꞌi saaꞌin tü nümakat Jesús.
Otta waneeirua, nnojoishi kasajachin nia namüin. Asakiijirawaꞌain müshii: —Watüjaa aaꞌuchi nia sünain niain chi aꞌyataaikai sümaa taapüla. Je weꞌraajüin María tü niikat ooꞌulaka Jacobo, José, Judas je Simón na nimüliayuukana. Otta na nüshunuukana, kepiashii yaaya suluꞌu tü pueulokat wanaa wamaa —namakalaka.
Nümakalaka Jesús namüin: —Tamüshii paala jia: Müinka nüntüle wane nünüikimaajachi Maleiwa nuumainpaꞌamüin, mojuteechi nia sütüma tü wayuukolüirua je sütüma tü nüpüshikalüirua —müshi namüin süka mojutüin nia natüma.
Je tü manoulaa eekat nanain na wayuukana chaꞌaya, sütaꞌülüin tü kasa anasü naaꞌinreekat Jesús, tü nütüjakat apüleerua Maleiwa nümüiwa. Waneesia neꞌe niꞌitaain najapü sünain wayuu palitchon süpüla anainjatüin nütüma.
Je ainkuusü maꞌi naaꞌin Jesús süka manoulain na wayuukana chaꞌaya. Shiasa süchikijee tia, oꞌunüshi Jesús suluꞌupünaa tü pueulokat süpüshua sünain ekirajaa.
Neenakakalaka na Aluwataaushikana polooshiikana piammüin sünain nüjütüin naya piamawalin süpüla aküjaa tü nüchikikat. Naapüin laülawaa namüin süpüla ajuittiraa yolujaa suulia wayuu.
Nümakalaka Jesús namüin: —Nnojo jülüꞌüjüin jüsheꞌin, jimia, jükapateetse, je jünneetse. Waneesia neꞌe jülüꞌüjeerüin wunuꞌu jüshepüꞌüjia.
Nnojo jülüꞌüjüin suwalaꞌata jüsapaatse je suwalaꞌata jüsheꞌin.
Shiasa wanaa sümaa jüntüin suluꞌumüin wane pueulo, nnojolüinjatü jiiꞌiratüin tü miichi jüntakat aluꞌu palajana.
Je müleka nnojoliire kapülain aaꞌinyüü jia suluꞌu wane pueulo je shiyouktünüle tü pütchi jüküjüinjatkat sümüin, juꞌunamaata suulia sünain joꞌotojooin tü mmakat sünainjee juuꞌui jümaꞌichikü shiyaawase jümüin: “Nnojotsü wasirüitpain eekai manoujüinyeein ale saaꞌin neꞌe”.
Noꞌunakalaka joo na polooshiikana piammüin suluꞌupünaa tü pueulokat süpüshua sünain naküjain nüchiki Cristo sümüin wayuu shiiꞌiree shiyaawajaainjatüin suulia saainjala.
Nojuittirüin wainma yolujaa suulia wayuu je anasü suulia ayuulii tü wayuu oꞌyotünakat aaꞌu seita natüma.
Otta müshia Herodes, chi sülaülashikai mma, naapa achikichi Jesús süka wattaitpain nüchiki sainküin mma. Müsü sünüiki wane wayuu nüchiki: —Chi Jesúskai anülia, niaꞌaya neꞌe naaꞌin wamüin Juan chi owoutisaajüikai, osoꞌiraataasü eera naaꞌin süchikijee ouktaa. Müshijeseꞌe pülashin nia süpüla aaꞌinraa tü kasa nütüjakat apüleerua Maleiwa nümüiwa.
Shiasa süküjala waneeirua: —Niataa Elías. Otta sünüiki waneꞌeya: —Niataa wane nünüikimaajachi Maleiwa maa aka na nünüikimaajana namaiwajanakana.
Shiasa naapapa Herodes tia, majataasü naaꞌin: “¿Nia cheje eera Juan chi tashottirakalinka anulu? ¿Osoꞌiraasü cheje naaꞌin eera?”
Je nüchiki Juan wanaa sümaa nuꞌutinnüin aaꞌin paala, müsü mayaa: Eejattaa wane jierü kanüliasü Herodías, tü nuꞌwayuusekat Herodes. Nuꞌwayuuse paala Felipe chi nimüliakai. Shiasa nümapüꞌükalaka Juan nümüin Herodes: “Nnojotsü anain nuꞌupala Maleiwa puꞌwayuusein tü jierü nuꞌwayuusekat paala chi pimüliakai”. Je saaꞌujee tia, ataꞌülinnüshi Juan nütüma sümaa nüpüreesajüin.
Shiasa Herodías, suꞌutiree aaꞌinchi maꞌi Juan, süka üttüin saaꞌin nünain. Akaisa isain süchiki
süka niyouktajüin sümüin Herodes. Kojutshi maꞌi Juan nütüma süka nütüjaain saaꞌu sünain naaꞌinrüin tü nuluwataakat anain Maleiwa je sünain nükatannüin nütüma süpüla niꞌyataain nümüin. Keejiapüꞌüsü nümüin nünüiki mayaainje müin aka kapüleekai shia nümüin.
Süntakalaka joo wane kaꞌi ananuwasü saaꞌin sümüin Herodías süpüla suꞌutirüinjatüin naaꞌin Juan. Eejattaaja wane miꞌiraa nütüma Herodes suꞌutpünaa nikeraajüin juya. Neenajirakalaka sünain tü miꞌiraakat na laülaayuushiikana ooꞌulaka na sülaülashiikana surulaat ooꞌulaka na sülaülashiikana tü mmakat Galilea.
Je shikerolapa tü süchonkot Herodías sünain oyonnajaa suꞌupala tü wayuukolüirua, talatüsü maꞌi naaꞌin Herodes je napüshua na wayuukana. Nümakalaka joo Herodes sümüin tü majayütkat: —Tamüsü paala pia noꞌupala naairua: Püchunta keeꞌireekat paaꞌin. Müleka pücheküle süseꞌeruꞌupünaa tü mma taluwataakat aluꞌu, pümüinjeerü.
Sujuittaakalaka tü majayütkat sünainmüin tü shiikat sünain asakiraa: —¿Kasa cheje paala tachuntaka nümüin? —sümakalaka sümüin. Süsouktakalaka tü shiikat sümüin: —Puchunta nümüin tü nikiikat Juan chi owoutisaajüshikai —sümakalaka.
Aleꞌejaa müsia tü majayütkat nünainmüin Herodes sünain sümüin nümüin: —Püntira pümata tamüin suluꞌu wane pülaata tü nikiikat Juan chi owoutisaajüikai.
Mojukalaka maꞌi naaꞌin Herodes sütüma tü süchuntakat. Shiasa saaꞌu pansaaitpain nünüiki sümüin suꞌupala tü wayuukolüirua, naaꞌinrüinjatü tü süchuntakat nümüin.
Nümakalaka nümüin wane surulaat: —Puꞌuna nünainmüin Juan chi püreesashikai püshottaiwa nunulu. Oꞌuna müshia chi surulaatkai eemüin tü kaatsetkat süpüla naaꞌinrüinjatüin tü aluwataanakat anain nia.
Nüntitkalaka tü nikiikat chi müliashiikai suluꞌu wane pülaata sünain naapüin shia sümüin tü süchonkot Herodías. Shiꞌikajaakalaka shia sümüin tü shiikat.
Otta müshiꞌiya na nikirajüinkana Juan natüjaapa saaꞌu nuꞌutünüin aaꞌin, antüshii naya sünain asaajaa chi müliashiikai süpüla neꞌitaain suluꞌumüin wane woowira.
Aleꞌejüshii joo na Aluwataaushikana polooshiikana piammüin nünainmüin Jesús sünain naküjain nümüin süchiki tü kasa naaꞌinrakat je süchiki tü nekirajakat anain sainküin mma.
Je süka süntapaayaa sümüin wayuu wainma nünainmüin Jesús namaa na nikirajüinkana, je süka mojunuain namüin eemerawaa otta ekawaa, müshi Jesús namüin: —Jooꞌuya tamaaiwa jia chamüin eere yüütüülin mmakat süpüla jeemeraainjanain —nümakalaka namüin.
Noꞌotookoloko namüiwa suluꞌu wane anua sünain noꞌunüin chamüin eemüinre yüütüülin mmakat.
Shiasa tü wattakat maꞌi saalii wayuu sütüjaapa naaꞌu Jesús je na nikirajüinkana sünain noꞌunüin, oꞌunüsü suluꞌujee tü pueulokalüirua süpüshua. Awanaajüshii sümaa nantüin nüpüleerua Jesús.
Wanaa sümaa nüshakatüin Jesús suluꞌujee tü anuakat, niꞌrüin tü wayuu wattakat saalii. Nümüliajakalaka shia süka walakatüin maa aka saaꞌin anneerü eekai memekeetsein. Nuꞌttakalaka sünain ekirajaa shia sünain kasa wainma.
Shiasa motsopa kaꞌikat, narütkaakalaka na nikirajüinkana nünainmüin sünain namüin nümüin: —Ekirajüikalee, yüüꞌüyütüüisü maꞌi tü mmakat, je alüꞌütsü süpüla shipiyuꞌujaain.
Anasü müleka püjütüleirua suꞌunaiwa suluꞌumüin tü pueulokalüirua je sainküin shipia wayuu nayalajaiwa tü neküinjatkat —namakalaka nümüin.
Nüsouktakalaka Jesús namüin: —Jaapa jiakana neküin. Namakalaka nümüin: —¿Pücheküin süpüleerua wayalajüin tü wattakat saalii eküülü napüla? Jaꞌitayaakaje palirawalin neküin, nnojoleerü asetaain naka sujut shiꞌyataain wayuu soꞌu mekiisat kashi —namakalaka.
—¿Jera pan eekat jümaꞌana? Jiꞌrajaapa jütüjaaiwa saaꞌu —nümakalaka Jesús. —Jaꞌraisü pan je piamasü neꞌe jime asijuushi eekat wamaꞌana —namakalaka natüjaapa saaꞌu.
—Anakaja jüikkaleꞌerüle tü wayuukolüirua saaꞌu tü alamakat sünain katatawalin naya —nümakalaka Jesús namüin na nikirajüinkana.
Naikkalaakalaka na wayuukana sünain jaꞌraiwalin je poloꞌowalin shikii.
Naapaakalaka joo Jesús tü jaꞌraisükat pan je tü piamasükat jime. Niirakaakalaka iipünaamüin sünain naapüin analuꞌut nümüin Maleiwa saaꞌu. Nüshanaajakalaka joo tü pankat süpüla nottonojüinjatüin na nikirajüinkana süka tü wayuukolüirua. Akaataaja joo sukuaippa tü piamasükat jime nütümaya.
Eküshii napüshualeꞌeya je emirashii sünainjee.
Je süchikijee, okotchajünüsü tü napütaalakat natüma na nikirajüinkana, maa aka poloo piammüin kattoꞌui.
Eejana maa aka 5.000 tooloyuu saꞌaka tü wayuukolüirua süpüshua.
Shiasa mapa süchikijee tia, nüjütüin Jesús na nikirajüinkana süpüla noꞌunüinjanain nüpüleerua. Noꞌotookoloko suluꞌu tü anuakat sünain noꞌunüin namüiwa nüpüleerua waneemüin saꞌata tü palaakat, eemüin tü pueulo kanüliakat Betsaida, sümaꞌinruꞌu nüpütaain Jesús süpüla tü wayuukolüirua.
Shiasa süchikijee nüpütaain süpüla, oꞌunüshi Jesús nümüiwa saaꞌumüin wane namüna süpüla aashajawaa nümaa Maleiwa.
Je motsapa kaꞌi, eeshi nia nümüiwa saaꞌu tü namünakat. Otta müsia tü anua kaluꞌukot na nikirajüinkana, wattasü shia suulia tü mmakat.
Niꞌrakalaka na nikirajüinkana chaꞌaya pasanain sünain tü palaakat sünain müliain naya sünain apalainkajaa süka katsüin tü jouktaikat napanapa. Shiasa maa aka eeiwaꞌaya aikat, oꞌunüshi Jesús nanainmüin na nikirajüinkana sünain waraittüin nia sooꞌopünaa tü palaakat. Alatüshi Jesús süꞌütpünaa tü anuakat.
Shiasa neꞌrapa Jesús sünain waraittüin nia sooꞌopünaa tü palaakat, —Epeinjaasü kasa wapüla neꞌe —namakalaka sünain naꞌwaatüin sümaa mmoluu sheema tü neꞌrakat. Nüsouktamaatakalaka Jesús namüin: —Nnojo mmolüin jia, jüchechera jaaꞌin. Taya tayakalin —nümakalaka namüin.
Noꞌotookoloko suluꞌumüin tü anuakat nanainmüin na nikirajüinkana je ejimalaa müsia tü jouktaikat. Ponokoloko maꞌi naaꞌin na nikirajüinkana tü kasa neꞌrakat.
Otta nnojoliyülia nayaawatüin aaꞌu tü nikirajeekat anain Jesús wanaa sümaa nikirüin tü wayuukalüirua pan, sükajee nnojolüin jülüjüin naaꞌin jamaluꞌulüin tia.
Je nantapa waneemüin saꞌata tü palaakat, antüshii naya suluꞌumüin wane mma kanüliasü Genesaret. Nashaꞌwaleꞌetkalaka tü anuakat sotpaꞌamüin tü palaakat chaꞌaya.
Shiasa nashakatapa suluꞌujee tü anuakat, ayaawatünüshi Jesús sütüma tü wayuukolüirua kepiakat chaꞌaya.
Suwataakalaka sainküinpünaa tü mmakat sünain süntirüin wayuu eekai ayuulin saaꞌu sujuꞌlejia nünainmüin Jesús eepünaale nia.
Je neꞌitaain tü ayuuisükalüirua eepünaale nuꞌunüin suluꞌupünaa tü pueulokalüirua je sainküinpünaa tü mmakat. Je nachuntüin nümüin Jesús shiiꞌiree shiain nepettüin neꞌe na ayuuishiikana sot nüsheꞌin. Anakalaka nütüma napüshuaꞌaya na eekai nepettüin nüsheꞌin.
Antüshii noꞌutku na fariseokana ooꞌulaka na karalouktamaajanakana chajee Jerusalénjee eemüin Jesús. Akotchajaashii naya süpüla arütkawaa nünainmüin,
süka neꞌnnapüꞌüin na nikirajüinkana Jesús natüma sünain ekawaa sümaa moꞌlojooin najapü, süka shiain wuleinjatüin atüma sukuaippa wayuu nuꞌupala Maleiwa naashin.
(Ooꞌulaka nakuaippa na fariseokana je na wayuu judíokana napüshua, müleka nnojorule noꞌlojooin najapü süpüla wuleinjatüin nakuaippa nuꞌupala Maleiwa, nnojoliishii naya eküin. Shiaꞌaya nakuaippa na natuushikanairua napüleerua.
Tü eküülü nayalajakat metkaaraluꞌu, müleka nnojorule noꞌlojooin shia, nnojotsü neküin. Je naaꞌinrüin wainma nakuaippa na natuushinuukana napüleerua, maa aka noꞌlojooin iita, amüchi, wushu, ooꞌulaka neinasepala.)
Namakalaka joo na fariseokana ooꞌulaka na karalouktamaajanakana nümüin Jesús: —¿Jamüshii na pikirajüinkana moonooinkaꞌa naya sümaa tü ekirajünapüꞌükat anain waya natüma na watuushinuukana? Nnojoliikalaka noꞌlojooin najapü süpüla ekaa, maa aka wayakana, süpüla wuleinjatüin nakuaippa nuꞌupala Maleiwa —namakalaka nümüin Jesús.
Nüsouktakalaka Jesús namüin: —Alaayuukana cheje maꞌi jia. Lotüsü maꞌi nünüiki Isaías jüchiki, chi nünüikimaajachikai Maleiwa, sünain nümüin mayaa: “Kojutuyaashi taya natüma na wayuukana süka nanüiki neꞌe, nnojoittaapaꞌa kojutüin taya natüma süka süpüshua naaꞌin.
Tü namapüꞌükat sünain naꞌwaajüin taya naashin, nnojotsü kasain saamüin tamüin. Je nekirajüin wayuu sünain pütchi naleꞌeruꞌujeejatü neꞌe, nnojotsü nekirajüin anain tü taluwataakat anain”, müsü nünüiki Maleiwa.
Jiyouktüin tü nuluwataakat anain Maleiwa süpüla joonooinjatüin sümaa tü shikirajapüꞌükat anain wayuu —nümakalaka Jesús namüin.
Müshi Jesús namüin: —¿Jamakalaka shiakaꞌa neꞌe jaaꞌinrüin tü nekirajapüꞌükat anain jia na jutuushikana, nnojottaapaꞌa shiain joonooin amaa tü nuluwataakat anain Maleiwa?
Soto jaaꞌin sünain juluwataanüin nütüma Moisés sünain kojutüinjachin jütüma jüshi ooꞌulaka jii, je chi eekai eꞌrülin wayumüin nümüin nüshi ooꞌulaka sümüin nii, oꞌutinnajachi aaꞌin nia.
Otta saashin tü nekirajapüꞌükat anain na jutuushikana, eeshii süpüla namüin na wayuukana namüin na kachooinkana naya: “Nnojoleena jia tasülajüin amüin jooluꞌu süka taapüitpain shia nümüin Maleiwa”.
Je sükajee tia, juꞌwanajaaitpa tü nuluwataakat anain Maleiwa sütümajee juꞌunüin süchiirua tü nekirajapüꞌükat anain na jutuushikana. Je wainma kasa jaaꞌinrüin eekai müin aka tia —nümakalaka Jesús namüin.
Nuuneküin Jesús nachikua na wattakana naalii wayuu nünainmüin sünain nümüin namüin: —Jaapaja jumaala tanüiki jüpüshua jiyaawataiwa saaꞌu tü tekirajeekat anain jia.
Nnojotsü shiain yarüttüin atüma sukuaippa wane wayuu nuꞌupala Maleiwa tü kasa ekerotkat saanüküluꞌupünaa. Shia yarüttaka atüma sukuaippa nuꞌupala Maleiwa tü pütchi mojuluꞌut ojuittakat saanüküluꞌujee je tü kasa mojusü saaꞌinrakat.
Chi eekai nüshateein tanüiki, anasü jülüjüle naaꞌin süpüla niyaawatüinjatüin saaꞌu tü tekirajakat anain —nümakalaka Jesús namüin.
Shiasa nuꞌunapa Jesús suulia tü wattakat saalin wayuu, ekerotshi nia suluꞌumüin wane miichi. Nasakirakalaka nia na nikirajüinkana sünain jamaluꞌulüin tü nüküjaitpakat achiki sümüin tü wayuukolüirua.
Nüsouktakalaka Jesús neꞌipajee: —¿Nnojoliyüttaꞌaya jiyaawatüin aaꞌu tü tekirajakat anain jiakanaya? Tamüshii paala jia jüchikua: Tü ekerotokot suluꞌupünaa saanükü wane wayuu, süleꞌeruꞌumüinjatü neꞌe sünain shiyuꞌlaain süchikua suulia. Nnojotsü yarüttüin nukuaippa nuꞌupala Maleiwa sütüma süka nnojolüin shikerolüin suluꞌumüin tü naaꞌinkat —nümakalaka namüin. (Sütüma tü nümakat Jesús, sütüjaaitpa aaꞌu wayuu sünain anain noꞌuluꞌu Maleiwa tü eküütkat süpüshua süpüla ekünaa.)
Ayatshi Jesús aashajaain namüin: —Tü pütchi mojuluꞌut ojuittakat suluꞌupünaa jaanükü, je tü kasa mojusü jaaꞌinrakat, shia yarüttaka atüma jükuaippa nuꞌupala Maleiwa.
Je müleka yarüttüle naaꞌin wane wayuu, kachiiruasü naaꞌin waneepia kasa mojusü, maa aka aꞌluwajirawaa akuaippaa sümaa wayuu jierü otta wane jierü nümaa wane toolo, maa aka aꞌluwajaa, maa aka oꞌutaa saaꞌin wayuu, maa aka amaꞌüjawaa sümaa wayuu nnojotkat nuꞌwayuusein otta nnojoikai suꞌwayuusein,
maa aka kachiiruaa aaꞌinyüü washirüü, maa aka kanain aaꞌinyüü wayuu, maa aka aküjaa alawaa, maa aka yarüttaa aaꞌinyüü sümaa jieyuu, maa aka kachumulaa sükorolo wayuu, maa aka mojaa anüiki sümüin wayuu, maa aka pülaa aaꞌinyüü suulia wayuu, je maa aka maaꞌinyuwaa aaꞌin.
Süpüshua tü aainjalaa eekai müin aka tüü, naaꞌinrüin na wayuukana süka yarüttüin naaꞌin. Shia yarüttakaꞌaya atüma nukuaippa wane wayuu nuꞌupala Maleiwa —nümakalaka Jesús namüin na nikirajüinkana.
Shiasa mapa süchikijee tia, oꞌunüshi Jesús namaa na nikirajüinkana yalajee yala Genesaretjee suluꞌumüin tü mmakat kaluꞌukot tü pueulokalüirua Tiro ooꞌulaka Sidón. Je chaꞌaya, nikerotakalaka suluꞌumüin wane miichi. Niyouktakalaka süchiki sütüjaainjatüin wayuu naaꞌu. Otta isasü nüchiki nunujulaain suulia wayuu nüntapa chaꞌaya saꞌakamüin.
Eekalaka wane jierü kepiasü chaꞌaya aashajaasü pütchi griego. Sirofeniciajeꞌewat shia. Kaleꞌeruꞌusü yolujaa süchon tü wayuukot. Je sütüjaapa naaꞌu Jesús sünain nüntüin, antüsü shia nünainmüin sünain süsapainyoꞌukain nümülatuꞌu sünain süchuntüin süka süpüshua saaꞌin shiiꞌiree nujuittirüinjatüin tü yolujaakat suulia tü süchonkot.
Nümakalaka Jesús sümüin tü jietkat: —Emirainjana palajana süchooin wane wayuu. Nnojotsü anain müleka saapünüle tü shiküinjatkat sümüin tü etkalüirua —nümakalaka.
Sümakalaka nümüin: —Aa, shiimüin Ekirajüikalee, ayatapajaꞌaya neꞌe aꞌlumujüin chi etkai tü ojutuusükat saaꞌujee nemeesain na ekaashiikana —sümakalaka.
Nümakalaka Jesús sümüin: —Tamüsü paala pia: Anakaja müleka püleꞌejüle pipialuꞌumüin. Anaitpa tü püchonkot saaꞌujee tü pümakat tamüin, ojuittüitpa tü yolujaakat suulia.
Suꞌunakalaka joo tü jietkat shipialuꞌumüin sünain eein süpüla tü süchonkot suluꞌu suꞌula sünain anaitpain shia. Nnojolüitpa tü yolujaakat sünain.
Shiasa süchikijee tia, nuꞌunakalaka Jesús suluꞌujee tü mmakat kaluꞌukot tü pueulokat Tiro. Alatüshi nia suluꞌupünaa tü pueulokat Sidón süpüla nüntüinjachin eemüin tü palaakat Galilea. Je chajee chaꞌaya, oꞌunüshi nia eemüin tü mma kanüliakat Decápolis.
Nüntinnakalaka nünainmüin Jesús wane wayuu macheꞌesai. Kapüleesü nümüin aashajawaa. Nachuntakalaka na wayuu antitshiikana nümüin Jesús shiiꞌiree niꞌitaain najapü nünain süpüla anainjachin nia nütüma.
Najattakalaka Jesús chi wayuukai saꞌakajee tü wayuukolüirua. Niꞌitaakalaka nejepira suluꞌu nücheꞌe chi wayuukai. Nejetakalaka saaꞌu nejepira sünain nushulerüin sünain niyee chi wayuukai.
Niirakaakalaka Jesús iipünaamüin nümüin Maleiwa sünain süsanalüin naaꞌin. Nümakalaka nümüin chi wayuukai:  (“Jutata mata pücheꞌe”, maluꞌut tia.)
Je wanaa maꞌi sümaa tia, aapatüjüꞌiya je analeesia naashajaaya.
Otta müshia Jesús, nüchiajaakalaka na wayuukana suulia naꞌwalakajüin süchiki tü neꞌrakat. Mayaainje achiajaanüin naya suulia aashajawaa, yootoꞌoin müshii süchiki
süka ponoin maꞌi naaꞌin tü neꞌrakat. “Anashaatasü maꞌi süpüshua tü naaꞌinrakat Jesús. Chi eekai macheꞌein, kacheꞌeshi nütüma. Chi eekai manülin, kanüishi nütüma”, müshii naya sünain yootoꞌoin namüin sainküin mma.
Sürütkaakalaka wane wayuuirua watta saalii nünainmüin Jesús. Je saaꞌu nnojolüin eküülü namaꞌana, nuunejakalaka joo Jesús na nikirajüinkana nünainmüin sünain nümüin namüin:
—Tamüliajee amüinrü tü wattakat saalii wayuu süka apünüinrüin kaꞌi tü kettatkat naaꞌu sünain tamaain naya. Je ajaꞌlajaaitpa tü nemiakat.
Tacheküin süpüleerua neküinjanain namaꞌichiki. Müleka tajütüle naya sünain ouktüin jamü, eeshii süpüla nawalejünüin wopuluꞌu, süka eein naꞌaka wayuu eekai wattajeejatüin —nümakalaka namüin.
Namakalaka na nikirajüinkana: —Nnojotsü kasain eein yaaya. ¿Jalajeekualüinjatkai wapüla tü eküülü shikajatkat watüma tü wattakat saalii wayuu?
—¿Jera pan eekat jümaꞌana? —nümakalaka Jesús. —Akaratshisü neꞌe pan eekat yaaya —namakalaka niꞌipajee.
Nuluwataakalaka Jesús tü wattakat saalii wayuu sünain süikkalaainjatüin mmaluꞌu. Naapaakalaka joo Jesús tü akaratshisükat pan sünain naapüin analuꞌut nümüin Maleiwa saaꞌu. Nüshanaajakalaka joo shia süpüla nottonojüinjatüin na nikirajüinkana süka tü wayuukolüirua.
Eejatüjaꞌa namaꞌana palitchon neꞌe jime asijuushiya. Naapüin analuꞌut nümüin Maleiwa saaꞌu tü jimekalia sünain nüshanaajain shia süpüla nottonojüinjatüin na nikirajüinkana süka tü wayuukolüirua.
Eküshii naya napüshualeꞌeya je emirashii sünainjee. Je süchikijee, okotchajünüsü tü napütaalakat natüma na nikirajüinkana, maa aka akaratshi kattoꞌui.
Eejana maa aka 4.000 tooloyuu saꞌaka tü wayuukolüirua süpüshua sünain mayaawajuin na jieyuu ooꞌulaka na tepichi eejanakana. Je kettaapa shiküin tü wayuukolüirua, nümakalaka Jesús namüin: —Anashii juꞌunüle jipialuꞌumüin.
Je Jesús, oꞌotooshi nia namaa na nikirajüinkana suluꞌu wane anua sünain oꞌunaa eemüin wane mma kanüliasü Dalmanuta.
Nantakalaka na fariseokana nünainmüin Jesús süpüla nasakirayaainjachin nia shiiꞌiree niweetirüin wane pütchi kasalajanajatkat nümüin natüma. Nachuntayaain nümüin naaꞌinrüinjatüin noꞌupala wane kasa eekai anashaatain nütüjakat apüleerua Maleiwa nümüiwa, tü eeꞌiyatüsüjatkat nukuaippa sünain nüjünalain nia Maleiwa.
Nümakalaka namüin sünain süsanalüin naaꞌin: —Aishaꞌajaa wayuu naajaꞌa maaꞌutpünaa yaa. ¿Jamüsü taaꞌinreekaꞌa jütüma wane kasa anashaatasü nütüjakat apüleerua Maleiwa nümüiwa, tü eeꞌiyatüsüjatkat takuaippa sünain nüjünalain taya Maleiwa? Shiimüin tü tamakat jümüin: Nnojoleerü taaꞌinrüin tü juchuntakat tamüin —nümakalaka namüin.
Shiasa süchikijee tia, nuꞌunakalaka noulia sünain noꞌotooin nüchikua suluꞌu tü anuakat sünain oꞌunaa waneemüin saꞌata tü palaakat.
Otta na nikirajüinkana Jesús, sotüitpa naaꞌin jooluꞌu sünain malüꞌüjain naya pan. Waneesia neꞌe eejatkat namaꞌana yaa suluꞌu tü anuakat.
Nüchiajaataalakalaka naya sünain maa namüin: —Jalia jia suulia tü oolojiakat pan namaꞌanajeejatkat na fariseokana ooꞌulaka tü nümaꞌanajeejatkat Herodes —nümakalaka Jesús namüin na nikirajüinkana.
Namajiraakalaka sütüma tü nümakat Jesús: —Shiakajasaꞌa nümüin süka motüin waaꞌin tü pankat —namakalaka.
Je sükajee nütüjaain saaꞌu Jesús tü naashajaajiraakat achiki, müshi nia namüin: —¿Jamüshii jaashajaajiraakaꞌa süchiki sünain nnojolüin pan jümaꞌana? ¿Nnojoliyüttaajaꞌa jiyaawatüin aaꞌu tü tekirajeekat anain jia? ¿Nnojoliyüttaajaꞌa jülüjüin jaaꞌin jamaluꞌulüin tü taaꞌinrakat paala sünain tekirüin wayuu süka tü pankat?
Jaꞌitaina koꞌuin jia, nnojoliishii jia eꞌrüin. Jaꞌitaina kacheꞌein, nnojoliishii jia aapüin. Soto jaaꞌin wanaa sümaa
tekirüin 5.000 wayuu süka tü jaꞌraisükat pan. ¿Jera kattoꞌui tü süpütaalakat? —nümakalaka namüin. —Poloo piammüin —namakalaka.
—Je soto jaaꞌin wanaa sümaa tekirüin 4.000 wayuu süka tü akaratshisükat pan. ¿Jera kattoꞌui tü süpütaalakat? —nümakalaka namüin. —Akaratshisü —namakalaka.
—¿Nnojoliyüttaajaꞌa jiyaawatüin aaꞌu tü tekirajeekat anain jia? —nümakalaka Jesús namüin.
Antüshi Jesús namaa na nikirajüinkana suluꞌumüin tü pueulo kanüliakat Betsaida. Süntirakalaka wane wayuuirua wane wayuu moꞌusai nünainmüin sünain süchuntüin nümüin shiiꞌiree niꞌitaain najapü nünain süpüla anainjachin nia nütüma.
Najattakalaka Jesús chi moꞌusaikai süka najapü anooipaꞌa suulia tü pueulokot. Shiasa süchikijee niꞌitaain nuwaa sünain noꞌu chi moꞌusaikai sümaa niꞌitaain najapü nünain, nüsakirakalaka nia: —¿Kasa piꞌraka, waaꞌiraa?
Eirakawaꞌain müshi chi wayuukai: —Eꞌtshi taya wayuu maa aka saaꞌin wunuꞌu eekai waralimuuin —nümakalaka nümüin Jesús.
Niꞌitaakalaka Jesús najapü nüchikua sünain noꞌu chi wayuukai. Koꞌuichipa jooluꞌu chi moꞌusaipüꞌükai. Eirakawaꞌain müshi nia sünain jaꞌyain süpüshua nüpüleerua.
Nümakalaka Jesús nümüin: —Anashi puꞌunüle pipialuꞌumüin sünain nnojolüin püküjainjatüin jooluꞌu püchiki yaa suluꞌu tü pueulokat Betsaida —nümakalaka.
Nuꞌunakalaka jooluꞌu Jesús namaa na nikirajüinkana eemüin tü pueulokalüirua chaꞌaya suluꞌu tü mmakat süꞌütpaꞌa Cesarea de Filipo. Je wopuluꞌu, nümakalaka Jesús namüin: —¿Jarai taya saashin tü wayuukolüirua?
Nasouktakalaka niꞌipajee: —“Niataa Juan chi owoutisaajüikai”, müsü waneeirua. “Niataa Elías”, eesü makat. “Niataa noꞌuluku na nünüikimaajanakana Maleiwa paala sümaiwa”, eesü makat neꞌe —namakalaka nümüin.
—Jama jiakana, ¿jarai taya jaajüin? —nümakalaka namüin. Nüsouktakalaka joo Pedro nümüin: —Pia Cristokaꞌaya, chi Nüneekajalakai Maleiwa süpüla oꞌtteꞌeraa wayuu —nümakalaka Pedro.
Niꞌika aaꞌinchii joo Jesús na nikirajüinkana sünain nümüin namüin: —Nnojo jüküjüin tachiki sümüin wayuu sünain tayain Cristo chi Nüneekajalakai Maleiwa —müshi nia namüin.
Nuꞌttakalaka Jesús sünain ekirajaa na nikirajüinkana süchiki süpüshua tü aaꞌinneetkat nüka mapeena sünain nümüin namüin: “Nücheküin chi Maleiwakai süpüleerua müliainjachin maꞌi tayakai, chi Shipayakai Wayuu. Ayouktüneechi taya natüma na laülaayuushiikana naaꞌu na judíokana, ooꞌulaka natüma na laülaayuushiikana naꞌakajee na sacerdote judíokana, ooꞌulaka natüma na karalouktamaajanakana. Oꞌutinneechi aaꞌin taya natüma. Je soꞌu apünüin kaꞌi süchikijee tia, osoꞌireꞌenneechi aaꞌin taya”, nümakalaka namüin.
Jaꞌyashitpa joo tü nünüikikat namüin, nnojolüitpa nunujulüin achiki noulia. Najattünakalaka Jesús nütüma Pedro mamüin aka türa süpüla nüchiaainjachin nia.
Nujununujaakalaka Jesús nuulia Pedro sünain niirakaain namüin na nikirajüinkana. Nüchiajaakalaka Pedro sünain nümüin nümüin: —Nünüikimaajachi pia Satanás, koꞌuta neꞌe pia toulia. Tü jülüjakat paaꞌin, püleꞌeruꞌujeejatü neꞌe, nnojotsü shiain tü niꞌinaajalakat paala chi Maleiwakai tapüleerua —nümakalaka Jesús nümüin Pedro.
Neenakakalaka tü wattakat saalin wayuu ooꞌulaka na nikirajüinkana nünainmüin sünain maa namüin: —Chi wayuu eekai tamaweein, anakaja müleka nnojorule naaꞌinrüin tü nüchekakat neꞌe nümüiwa. Shia anaka aluꞌu müleka naaꞌinrüle waneepia tü nüchekakat Maleiwa nüpüleerua, sümaa nnojolüin mmolüin sheema oꞌutinnaa aaꞌin saaꞌu noonooin sümaa tanüiki.
Chi eekai niyouktüin taya süka naaꞌinmajiraweein nukuaippa suulia ouktaa, amülouijeerü nukuaippa süpüshua. Otta chi wayuu eekai naapajiraain nukuaippa süpüla niꞌyataainjachin tamüin sünain aküjaa tachiki, mayaashije oꞌutüneechin aaꞌin sünainjee tia, ayateechi oꞌtteꞌennüin tatüma.
Majaꞌa aka chi eekai niyouktüin taya süka washireein nia, amülouijeerü tü nukuaippakat süpüshua, süka nnojolüin suuntüin tü nuwashirüinkat süpüla suꞌtteꞌerüin nia.
Je maaꞌulu yaa, shiimüin sünain kaainjalain wayuu süpüshua je sünain shiyouktüin Maleiwa. Aluꞌujasa soꞌu chi kaꞌi taleꞌejeechikai oꞌu tayakai, chi Shipayakai Wayuu, chajee eejee chi Tashikai Maleiwa, warattuuleerü tü mmakat, süka eeinjanain na aapiee nümaꞌanajeejanakana Maleiwa tamaa. Je chi eekai nnojolin jamajachin taya nümüin maaꞌulu yaa, chi eekai japülin süka tanüiki, nnojoleechi jamajachin tamüꞌinya soꞌu kaꞌikat tia —nümakalaka Jesús namüin.
Ayatshia aashajaain Jesús namüin na nikirajüinkana: —Shiimüin tü tamakat jümüin: Anaꞌaya juꞌutku jia yaakana maaꞌulu yaa nnojoleenakana ouktüin süpülapünaa jiꞌrüin nuꞌttüin Maleiwa sünain aluwatawaa sünain pülashaatain maꞌi nia —nümakalaka.
Je mapa aippirua kaꞌi süchikijee tia, neenajaakalaka Jesús apünüinshii na nikirajüinkana: Pedro, Jacobo ooꞌulaka Juan, süpüla noꞌunajanain nümaa namüiwa eemüin wane uuchi. Je chamüin chaꞌaya, eeꞌiranajaasü nukuaippa Jesús noꞌupala.
Jorottokalaka maꞌi nüsheꞌin sünain alanaꞌaleein sünain kasuuin maꞌi maa aka saaꞌin kuluulu eekai anain maꞌi süshijaaya.
Eweenaa müshiꞌiya noꞌupala wane piamashii wayuu sünain naashajaain nümaa Jesús: nia Elías ooꞌulaka Moisés, na nünüikimaajanakana Maleiwa paala sümaiwa.
Nümakalaka joo Pedro nümüin Jesús: —Ekirajüikalee, anasü maꞌi süka weꞌrüitpain tü kasa alatakat woꞌupala. Anasü müleka wakumajüle apünüinsü luma: wane püpüla, wane nüpüla Moisés, je wane nüpüla Elías —müshi nümüin Jesús
sünain nnojolüin nütüjaain saaꞌu tü nümajatkat süka sainkuuin maꞌi naaꞌin sütüma tü neꞌrakat.
Wanaa sümaa naashajaain Pedro, eweetalaa müsü wane siruma nanainmüin. Süsouktakalaka wane pütchi saꞌakajee tü sirumakat: “Anii chi Tachonkai aishikai tapüla. Jüüjüü jümata sümüin nünüiki”, sümakalaka tü pütchikat namüin.
Eirakaa müshiꞌiya joo naya sünain nnojoliinapain neꞌrüin na piamashii nünüikimaajanakana Maleiwa. Niaꞌala Jesús nümüiwa neꞌraka.
Je wanaa sümaa nashakatüin saaꞌujee tü uuchikat, niꞌika aaꞌinchii Jesús na apünüinshiikana nikirajüin sünain nümüin namüin: —Nnojo jüküjüin süchiki tü kasa jiꞌrüitpakat waneꞌereꞌeya jüküjüin tasoꞌiraapa aaꞌin süchikijee ouktüin taya, chi Shipayakai Wayuu —nümakalaka Jesús namüin.
Noonoo amaat jooluꞌu tü nuluwataaitpakat anain Jesús naya. Otta asakiraajiraashii naya sooꞌopünaa jamaluꞌulüin tü nümakat Jesús sünain “süsoꞌiraainjatüin taaꞌin” makat.
Nasakirakalaka nia: —¿Jamüshii naküjakaꞌa na karalouktamaajanakana nüchiki Elías sünain niainjachin antüin palajana nüpüleerua chi Cristo Nüneekajalakai Maleiwa? —namakalaka nümüin.
Nüsouktakalaka Jesús namüin: —Shiimüin sünain niain Elías antüin palajana nüpüleerua Cristo sünain anouktaa sukuaippa wayuu süpüla kapülainjachin nia naaꞌin. Otta jooluꞌu, tasakirüin paala jia: ¿Jamüsü süshajünakaꞌa paala tachiki tayakai, chi Shipayakai Wayuu, sünain müliainjachin taya sümaa tayouktünüin sütüma wayuu?
Tamüshii paala jia: Antüichipa Elías, je eꞌrüliishii wayumüin na wayuukana nümüin, maa aka tü sümakat tü ashajuushikat nüchiki paala —nümakalaka Jesús namüin.
Nantapa nanainmüin na waneeirua nikirajüinkana, neꞌrüin wane wayuu karalouktamaajanakana sünain naꞌülüjaajiraain namaa pasanain sünain watta saalii wayuu.
Talatakalaka maꞌi saaꞌin tü wayuukolüirua süpüshuaꞌaya shiꞌrapa Jesús je awataashii naya nünainmüin sünain asakaa.
—¿Kasa jüꞌülüjaajiraaka achiki namaa? —nümakalaka Jesús namüin na nikirajüinkana.
Nüsouktakalaka wane wayuu saꞌakajee tü wayuukolüirua sünain maa: —Ekirajüikalee, anii tachon tasaajüin pümüin. Manüisai nia sütüma wane yolujaa nüleꞌeruꞌukot.
Müliasü maꞌi naaꞌin wanaa sümaa nuꞌkchichijaain sünain nujutuupüꞌüin mmoluꞌu sütüma. Komokoinshi naanüküluꞌu ooꞌulaka kepishanasü nai sümaa ichein maꞌi nia sütüma. Tachuntayaainjeꞌe namüin na pikirajüinkana shiiꞌiree nayuꞌleein tü yolujaakat nuulia. Isasü nachiki —nümakalaka chi wayuukai nümüin Jesús.
Nümakalaka Jesús sümüin tü wayuukolüirua süpüshua: —Jiakana manoujüinyeekana tanain, jia eꞌrüliikana wayumüin tamüin, wattairü sümaꞌa taꞌatapajüin jia shiiꞌiree jünoujeein tanain. ¿Joujeena jülaüleꞌetka aaꞌin sünain anoujaa? —nümakalaka namüin. —Pücheꞌera chira püchonkai —nümakalaka nümüin nüshi chi jintüikai.
Noꞌunirakalaka chi jintüikai nünainmüin Jesús. Shiasa shiꞌraiwaꞌaya Jesús tü yolujaakat, oꞌkchichijawaꞌain müshi chi jintüikai sütüma. Ooꞌulaka yalapa nia mmaluꞌu, apalasijaashi je komokoinshi nia sütüma.
Nümakalaka Jesús nümüin nüshi chi jintüikai: —¿Jerairü sükalia sünain eein nünain tüü? Nümakalaka chi nüshikai: —Joꞌuuiwajachia müin nia sütüma.
Ojutuꞌuwaishi nia sütüma soꞌu siki je shiroku wüin shiiꞌiree suꞌuteein naaꞌin. Tachuntüin paala pümüin, müleka painküle pükaaliijain waya, pükaaliija waya —müshi nia nümüin Jesús.
Nümakalaka Jesús nümüin: —¿Jamüsükai pünüiki tamüin “müleka painküle”, pümakalaka? Chi eekai anoujain nünain Maleiwa, nnojotsü kasain isain nüchiki —nümakalaka nümüin.
Nümakalaka nümüin Jesús: —Anoujaichipa taya pünain, anakaja pükaaliijüle taya süpüla katsüin tanoula pünain waneepia —müshi.
Shiasa niꞌrapa Jesús tü wattakat saalin wayuu arütkaain nanainmüin, naaꞌayajaakalaka saaꞌin tü yolujaakat suulia tü saaꞌinrakat nüka chi jintüikai sünain maa: —Yolujawaa, pia manüikat atüma wayuu, pia macheꞌekat atüma wayuu, pujuitta nuulia chi jintüikai. Nnojo piitaain piantua püchikua —nümakalaka Jesús sümüin.
Sujuittakalaka tü yolujaakat sünain suꞌwaatüin. Oꞌkchichijaashaatashi maꞌi chi jintüikai sütüma sujuittapa. —Ouktüichipa nia —sümakalaka wainma tü eꞌrajüsükalüirua süka müin aka nia nukuaippa wane eekai ouktüin.
Naapaakalaka Jesús najapü chi jintüikai süpüla nüshaꞌwaleꞌerüin nia süka anaichipain jooluꞌu.
Shiasa süchikijee nikerolüin Jesús suluꞌu wane miichi, narütkaakalaka na nikirajüinkana nünainmüin namüiwa sünain nasakirüin nia: —¿Jamüsü nnojotkaꞌa wountüin wayuꞌlüin tü yolujaakat nuulia? —namakalaka nümüin.
—Otta yolujaa eekai müin aka tü tojuittirüitpakat nuulia chi jintüikai, nnojoleerü ojuittüin müleka nnojorule jüchuntüin nümüin Maleiwa sümaa jaamüjüin —nümakalaka Jesús namüin.
Oꞌunüshi Jesús namaa na nikirajüinkana yalajee yala suluꞌupünaa tü mmakat Galilea. Nnojotsü nücheküin süpüleerua sütüjaain wayuu naaꞌu sünain chain nia,
süka nümüiwaꞌajeein sünain ekirajaa na nikirajüinkana. Nümakalaka namüin: —Tayakai, chi Shipayakai Wayuu, aapüneematüichi ekii taya sajapuluꞌumüin wane wayuuirua. Oꞌutinneechi aaꞌin taya natüma. Je soꞌu apünüin kaꞌi süchikijee tia, osoꞌireꞌenneechi aaꞌin taya —nümakalaka namüin.
Otta na nikirajüinkana, nnojotsü nayaawatüin aaꞌu tü nümakat namüin. Je eimolojooshii neꞌe naya seema nasakirüin nia sünain.
Antüshi Jesús namaa na nikirajüinkana suluꞌumüin tü pueulokot Capernaum. Je nekerolopa suluꞌumüin tü miichikat, nümakalaka namüin: —¿Kasa jüꞌülüjaaka aalii suluꞌu tü wopukot? —müshi.
Otta na nikirajüinkana, koꞌutüshii naya süka shiimain naꞌülüjaain wopuluꞌu sooꞌopünaa jaralin miyoꞌujachin naꞌaka sünain aluwatawaa.
Nüikkalaakalaka Jesús sünain nuuneküin nünainmüin na polookana piammüin nikirajüin sünain nümüin namüin: —Chi wayuu eekai nücheküin laülaweein saꞌaka wayuu, acheküshi müinjachin aka wane achepchiee sünain jüüjüwaa sümüin wayuu —nümakalaka namüin.
Neenajakalaka Jesús wane jintüi nünainmüin pasanain nanain na nikirajüinkana. Naapaakalaka nia nütünaluꞌumüin sünain maa namüin na nikirajüinkana:
—Chi wayuu eekai kamaneein sümüin wane wayuu saaꞌu nünoujain tanain, maa aka kamaneein taya nümüin jintüikai chii, kamaneeshi nia tamüꞌinya wanaa sümaa. Je saaꞌu kamaneein nia tamüin, kamaneeshi nia nümüin chi kajünalakai tayaꞌaya —nümakalaka.
Nümakalaka Juan: —Ekirajüikalee, eeshi weꞌrüin wane wayuu ayujashi yolujaa süleꞌeruꞌujee wayuu süka pülashin nia naajüin pütüma. Wooꞌuleꞌerakalaka nia suulia süka nnojolin wamaajachin nia —müshi nia nümüin Jesús.
—Juuꞌulaapa neꞌe —nümakalaka Jesús. —Chi eekai naaꞌinrüin wane kasa anasü, tü nütüjakat apüleerua Maleiwa nümüiwa, süka pülashin nia naajüin tatüma, nnojoleerü mojuin nünüiki tamüin mapeena.
Eekai nnojolin waꞌünüüin, wapüshi.
Tamüshii paala jia: Chi eekai kamaneein jümüin sünainjee jiain tapüshin, taya Cristokai anülia, maa aka nüsülajüle neꞌe wüin jüsüin, shiimüin sünain nuwalaajüneechin nütüma Maleiwa sükajee tia —nümakalaka Jesús namüin.
Nümakalaka Jesús namüin na nikirajüinkana: “Müleka kaainjarale sütüma wayuu wane anoujashi, maa aka jiakana, anashi müleka nujutinnüle chia wayuukai shirokumüin tü palaakat sünain kanutpünaainjachin nia wane ipa miyoꞌu süpüla wattainjachin nia shiinaluꞌumüin.
Jalia pia suulia kaainjalaa sükajee tü kasa paaꞌinrakat süka pajapü. Anasüje neꞌe shiale amüloulin puulia waneesia pajapü sünain pikerolüin nümaꞌanamüin Maleiwa suulia pikerolojüin Hadesmüin sümaa tü piamasükat pajapü, chaa eemüinjachire pujutünüin saꞌakamüin tü ouktüsükalüirua.
Ooꞌulaka chamüin chaꞌaya, mülieerü maꞌi wayuu süpüla kaꞌikat süpüshua, süka matüjüin ouktaa tü jokomakalüirua sünainkat, je matüjüin ayokujawaa tü sikikat.
“Je jalia pia suulia kaainjalaa sükajee tü kasa paaꞌinrakat eepünaale suꞌunirüin pia tü puuꞌuikat. Anasüje neꞌe shiale amüloulin puulia waneesia puuꞌui sünain pikerolüin nümaꞌanamüin Maleiwa suulia pikerolojüin Hadesmüin sümaa tü piamasükat puuꞌui, chaa eemüinjachire pujutünüin saꞌakamüin tü ouktüsükalüirua.
Mülieerü maꞌi wayuu chaꞌaya süpüla kaꞌikat süpüshua, süka matüjain ouktaa tü jokomakalüirua sünainkat, je matüjüin ayokujawaa tü sikikat.
“Je jalia pia suulia kaainjalaa sükajee tü kasa piꞌrakat. Anasüje neꞌe shiale amüloulin puulia waneesia poꞌu sünain pikerolüin nümaꞌanamüin Maleiwa suulia pikerolojüin Hadesmüin sümaa tü piamasükat poꞌu, chaa eemüinjachire pujutünüin saꞌakamüin tü ouktüsükalüirua.
Mülieerü maꞌi wayuu chaꞌaya süpüla kaꞌikat süpüshua, süka matüjain ouktaa tü jokomakalüirua sünainkat, je matüjüin ayokujawaa tü sikikat.
“Tamüshii paala jia: Maa aka anain asalaa eekai eꞌichiijaaushin, akaꞌaya wayuu süpüshua, aneerü sukuaippa müleka shiꞌrüle müliaa palajana.
Anasü maꞌi tü ichiikat süpüla eꞌichiijaayaa. Otta müleka meꞌejüle, nnojoleerü kasain saamüin sümüin wayuu. Akaajaa jiakana, müleka kamaneejiraale jia, akaaliijiraajeena suulia mojujirawaa”, nümakalaka Jesús namüin.
Oꞌunüshi Jesús chajee suluꞌumüin tü mmakat Judea. Je yalajee yala, oꞌunüshi waneemüin saꞌata tü süchikat Jordán. Süntakalaka watta saalii wayuu nünainmüin je nikirajüin naya, maa aka nikirajapüꞌüin paala wayuu.
Narütkaakalaka waneeirua wayuu fariseo nünainmüin Jesús süpüla nasakirayaainjachin nia shiiꞌiree niweetirüin wane pütchi kasalajanajatkat nümüin natüma sünain maa: —¿Anasü müleka nuuꞌulaale nuꞌwayuuse wane wayuu?
Nüsouktakalaka Jesús namüin: —¿Kasa nuluwataaka anain jia Moisés?
Namakalaka nümüin: —Naashin Moisés, müleka nücheküle wane wayuu süpüleerua nuuꞌulaain suulia tü nuꞌwayuusekat, kettaasü neꞌe süka naapüin wane karaloukta saapiria süpüla nuuꞌulaainjatüin shia. Süchikijee naapüin tü karalouktakat sümüin, eesü süpüla nüjütüin shia nümaꞌanajee —namakalaka nümüin Jesús.
Nüsouktakalaka Jesús namüin: —Müsüjaꞌa tü nümakat Moisés namüin na jutuushinuukana saaꞌujee nayouktüin tü nüchekakat chi Maleiwakai napüleerua.
Otta paala sümaiwa nükumajaiwaꞌaya Maleiwa chi wayuukai, nükumajüin wayuu toolo ooꞌulaka wayuu jierü.
Saaꞌujee tia, anashi nujuittüle chi wayuukai nuulia chi nüshikai je suulia tü niikat süpüla kaꞌwayuusein nia je süpüla kepiainjachin nia sümaa tü nuꞌwayuusekat saaꞌu saꞌaniraaitpain nukuaippa sümaa.
Waneeinapa wayuu naya, nnojoliinapa katataꞌawain.
Tamüshii paala jia: Saꞌaniraapa nukuaippa wane wayuu toolo sümaa wane jierü nütüma Maleiwa, nnojotsü anain süpüla sükatajiraanüin sütüma wayuu —nümakalaka Jesús namüin.
Shiasa süchikijee nikerolüin Jesús suluꞌu wane miichi, nasakirüin nia na nikirajüinkana sooꞌopünaa tüü.
Nüsouktakalaka namüin: —Chi eekai nuuꞌulaain suulia nuꞌwayuuse, müleka kaꞌwayuusere nia nüchikua, kaainjalashi suulia tü palajatkat nuꞌwayuuse. Je kasalajaneerü nümüin nümaꞌüjaain sümaa tü jeketkat nuꞌwayuusein.
Akaajaꞌa wane jierüya eekai suuꞌulaain nuulia suꞌwayuuse, müleka kaꞌwayuusere shia süchikua, kaainjalasü. Je kasalajaneerü sümüin sümaꞌüjaain nümaa chi jekechikai suꞌwayuusein.
Je soꞌu wane kaꞌi, antinnüsü wane tepichiirua nünainmüin Jesús süpüla niꞌitaainjatüin najapü naaꞌuirua. Otta na nikirajüinkana neꞌrapa tia, nachiajaakalaka tü wayuukolüirua.
Niasa Jesús niꞌrapa tia, jashichishi namüin sünain nümüin: —Kettshiꞌiya na tepichikana nantaiwa tanainmüin. Maa aka nakuaippa na tepichikana sünain nnojolüin kaaꞌin toulia, müinjatia nakuaippa tamüin na ekeroteekana chaa eere nuluwataain Maleiwa.
Tamüshii paala jia: Chi wayuu eekai nnojolin müin aka naaꞌin na tepichikana sünain nanoujain tanain, müichia nnojolin ekerotüin eere nuluwataain Maleiwa —nümakalaka Jesús namüin.
Naapaakalaka na tepichikana nütünaluꞌumüin sünain niꞌitaain najapü naaꞌu je sünain nüchuntüin nümüin Maleiwa süpüla niiꞌiyatüinjatüin naꞌanasia namüin.
Shiasa nuꞌunalaaiwaꞌaya neꞌe Jesús mamüin aka türa, nuwataakalaka wane wayuu nünainmüin sünain nüsapainyoꞌukain nia nümülatuꞌu sünain nümüin nümüin: —Ekirajüikalee, pia anamiakai, ¿kasa taaꞌinrüinjatka süpüla eeinjachin taya nümaa Maleiwa waneepia? —nümakalaka nümüin Jesús.
Asouktüshi Jesús, —¿Jamüshi “Pia anamiakai” pümakalaka tamüin? Waneeshia Maleiwa niain anamiain.
Aashin pütüjaayaain aaꞌu tü nuluwataakat anain Maleiwa makat mayaa: “Nnojo puꞌutüin saaꞌin wayuu. Nnojo pümaꞌüjaain sümaa wayuu nnojotkat puꞌwayuusein otta nnojoikai puꞌwayuusein. Nnojo puꞌluwajüin sükorolo wayuu. Nnojo püküjüin alawaa süchiki wane wayuu. Nnojo piꞌikeꞌerüin wayuu. Kojutüinjatü pütüma püi je püshi”, müsü tü pütchikat —nümakalaka Jesús nümüin.
—Ekirajüikalee, taaꞌinratüjütsaꞌaya tia süpüshualeꞌeya tepichiiwaꞌaya taya jaꞌitakaje maaꞌutpünaa yaa —nümakalaka nümüin Jesús.
Niirakaakalaka Jesús nümüin. Süka nümülialüin nia naaꞌinyaka, nümakalaka nümüin: —Cheꞌojaayülia wane kasa paaꞌinrajatkat. Anakaja puikküle tü pukorolokot süpüshua süpüla püsülajüinjatüin tü süliakat sümüin wayuu eekai mojuin. Keeꞌirakeerü pümüin shia iipünaamüin chaꞌaya eere Maleiwakai. Je paaꞌinrapa tia, aleꞌejeechi pia püchikua tanainmüin süpüla tamaain pia —nümakalaka Jesús nümüin.
Je chi wayuukai sütümajee tü nümakat Jesús nümüin, oꞌunüshi nümaꞌanajee sünain mojuin maꞌi naaꞌin süka washirüin maꞌi nia.
Eirakaashi jooluꞌu Jesús namüin na nikirajüinkana sünain maa namüin: —Kapüleesü maꞌi ekerotoo sümüin wayuu washirü chaꞌaya eemüinre nuluwataain Maleiwa —nümakalaka.
Je na nikirajüinkana, patatsü maꞌi naaꞌin sütüma tü nümakat namüin. Otta müshia Jesús, müshi nia nüchikua: —Tawalayuwaa, chi wayuu eekai ataralaain sümaa tü nuwashirüinkat, kapüleejeerü maꞌi nümüin ekerotoo chaꞌaya eemüinre nuluwataain Maleiwa.
Mapüleesat süpüleerua shikerotüin wane “camello” soꞌuluꞌupünaa wane wutia suulialeꞌeya shikerotüin wane wayuu washirü chaꞌaya eere nuluwataain Maleiwa —nümakalaka namüin.
Patatsü maꞌi naaꞌin na nikirajüinkana sütüma tü nümakat Jesús. —Isasüjaꞌa sümata nüchiki nuꞌttaainjachin wane wayuu —namajiraakalaka.
Eirakaashi joo Jesús namüin sünain maa namüin: —Tü kasa isakat süchiki wayuu, nnojotsü kapüleein nümüin Maleiwa.
Müshi joo Pedro nümüin Jesús: —Wapütüin süpüshua tü kasa eejatkat wamaꞌana süpüla yaainjanain waya pümaa.
Nüsouktakalaka Jesús: —Shiimüin tü tamakat jümüin, chi wayuu eekai nüpütüin nipia, nuwalayuu, nüshi, nii, nüchonnii, je naꞌapainse shiale saaꞌu nünoujain tanain je süpüleerua aküjaa tachiki,
alanaꞌaleejeeria tü aapüneetkat nümüin, maa aka polootua shikii suulia tü kasa nüpütakat. Akaweeria jümüin jiakana, aapüneerü jümüin miichi, juwalayuu, jii, jüchonnii, je jaꞌapainseirua, mayaainjeꞌe müliainjanain jia sütüma wayuu saaꞌujee tü jünoulakat. Je eejeena jia nümaa Maleiwa waneepia saaꞌu shiiꞌiranajaaushin jaaꞌin.
Tamüshii paala jia: Jaꞌitaina mojutüin na anoujashiikana sütüma wayuu maaꞌulu yaa, ekeroleenapajaꞌa naya nümaꞌanamüin Maleiwa soꞌu wane kaꞌi. Akaajasa na manoujainsaliikana, jaꞌitayaashiije kojutüin sütüma wayuu maaꞌutpünaa yaa, nnojoleena kasajanain nümüin Maleiwa soꞌu kaꞌikat tia —nümakalaka Jesús namüin.
Oꞌunüshijaꞌa jooluꞌu Jesús Jerusalénmüin namaa na nikirajüinkana ooꞌulaka sümaa wane wayuuirua. Napüleeruashi nia. Ayoꞌujaasü naaꞌin nayakana süka masütaajuin Jesús sünain oꞌunaa Jerusalénmüin. Nuunejakalaka Jesús na nikirajüinkana nünainmüin, na polookana piammüin namüiwa, süpüla nüküjainjatüin süchikua namüin süchiki tü aaꞌinnajatkat nüka.
Müshi nia namüin: “Oꞌunajana jooluꞌu waya Jerusalénmüin, je tayakai chi Shipayakai Wayuu, aapüneematüichi ekii taya najapuluꞌumüin na laülaayuushiikana naꞌakajee na sacerdote judíokana ooꞌulaka na karalouktamaajanakana. ‘Anashi nuꞌutinnüle aaꞌin süka kaainjaralin maꞌi nia’, meena naya tachiki sünain naapüin taya najapuluꞌumüin na gentilekana.
Je naairua, nemeꞌerainpaleechi taya sünain nejeteenain taaꞌu sümaa naꞌyaateechin taya. Je süchikijee tia, noꞌutireechi aaꞌin taya. Otta nuꞌunnaa chi apünüinkai kaꞌi süchikijee tia, osoꞌiraajeerü taaꞌin”, nümakalaka Jesús namüin na nikirajüinkana.
Je Jacobo ooꞌulaka Juan, na nüchonniikana Zebedeo, arütkaashii naya jooluꞌu nünainmüin Jesús sünain maa nümüin: —Ekirajüikalee, anashi paaꞌinrüle wamüin tü wachunteekat pümüin —namakalaka nümüin Jesús.
Nüsakirakalaka Jesús naya: —¿Kasa keeꞌireeka jaaꞌin taaꞌinrüin jümüin?
Nasouktakalaka nümüin: —Wacheküin süpüleerua püikkaleꞌerüin waya paꞌatoꞌu chaꞌaya eeinjachire puluwataain, wane pikialuꞌujee ooꞌulaka wane pipeꞌeruꞌujee —namakalaka nümüin Jesús.
Nümakalaka jooluꞌu Jesús namüin: —Nnojotsü jütüjaain aaꞌu tü juchuntakat. ¿Juunteerüjasaꞌaya jülatirüin tü müliaa teꞌreetkat? ¿Yapeenajasaꞌaya jia süpüla juꞌutinnüin aaꞌin maa aka tayakai? —müshi nia namüin.
—Aa, wounteerü —namakalaka nümüin Jesús. Nümakalaka Jesús namüin: —Shiimüin sünain jiꞌrüinjatüin müliaa maa aka tayakai je sünain juꞌutinnajanain aaꞌin maa aka tayakai.
Otta nnojoishi laülaain taya süpüla taikkaleꞌerüinjanain jia tekialuꞌujee ooꞌulaka tepeꞌeruꞌujee. Napülajatü na kamüinjanakana tia —nümakalaka Jesús namüin.
Shiasa na polooshiikana nikirajüin, natüjaapa saaꞌu tü nachuntakat, aashichijaashii naya namüin Jacobo je Juan süsalajee tia.
Neenajakalaka Jesús napüshua na nikirajüinkana nünainmüin sünain nümüin namüin: —Na laülaashiikana naaꞌu na gentilekana, naluwataain naya pejeewa.
Otta jukuaippa jiakana, nnojotsü müinjatüin. Chi wayuu laülaweekai jaꞌaka, acheküshi jüüjüüinjachin jümüin jüpüshua.
Akaajaa chi wayuu eekai nücheküin süpüleerua miyoꞌuweein jaꞌaka, acheküshi niainjachin jüüjüüin jümüin jüpüshua.
Maa aka tayakai, chi Shipayakai Wayuu, nnojoishi antüshin taya süpüla shiꞌyataainjatüin wayuu tamüin, aluꞌujasa süpüla taꞌyataainjachin sümüin wayuu, je süpüla taashinjatüin wayuu wainma suulia saainjala sünainjee ouktüin taya saaꞌu —nümakalaka Jesús namüin na nikirajüinkana.
Nüntapünaakalaka Jesús namaa na nikirajüinkana suluꞌu tü pueulo kanüliakat Jericó. Je nujuittapa suluꞌujee sümaa wayuu watta saalin, eejachi joyotüin wane wayuu moꞌusai sotpaꞌa tü wopukot sünain ajulijaꞌalaa, Bartimeo nünülia, nüchon Timeo.
Shiasa nütüjaapa saaꞌu sünain niain Jesús Nazaretjeꞌewaikai alatüin, oꞌttüshi sünain aꞌwaataa: —Jesúsuu, Nülüinkai David, pümüliaja taya.
Shiasa wainma wayuu, —Kaseesü pikiisa —müsü nümüin. Otta niakai, masütaajusai sünain aꞌwaataa: —Nülüinkai David, pümüliaja taya —müshi.
Nüshaꞌwalaakalaka Jesús sünain nümüin sümüin tü wayuukolüirua: —Juuneja tamüin nia —müshi.
Nounejakalaka chi moꞌusaikai sünain maa: —Talata paaꞌin, püshaꞌwalaa, nuunejüin pia Jesús —namakalaka nümüin. Nüpütapünaain tü nüsheꞌinpalajanakat sünain nüshaꞌwalaain nünainmüin Jesús.
Nümakalaka Jesús nümüin: —¿Kasa püchekaka taaꞌinrüin pümüin? —Senyotkalee, anashi müleka koꞌule taya —nümakalaka chi moꞌusaikai nümüin Jesús.
Asouktüshi Jesús: —Koꞌuichipa pia jooluꞌu saaꞌu pünoula —nümakalaka nümüin. Koꞌu müshija nia. Je süchikijee tia, oꞌunüshi nümaa Jesús.
Je nülüꞌülapa Jesús namaa na nikirajüinkana sünainmüin Jerusalén, antüshii naya süꞌütpaꞌa tü pueulokat Betfagé ooꞌulaka Betania, peje sünain tü wutai kanüliakat Olivos. Nüjütakalaka piamashii na nikirajüinkana nüpüleerua,
sünain nümüin namüin: —Juꞌuna samüin eemüin tüsa pueulokat. Jikerolapa suluꞌumüin, jiꞌreechi kapüin wane püliiküchon sareerü. Jüsiwateerü tü nüpükat süpüla jajattüin nia tamüin yaamüin.
Je müleka “¿Jamüinjatü jüsiwatakaꞌa tü nüpükat?”, sümüle wayuu jümüin, “Cheꞌojaashi nümüin chi Senyotkai je nüjütiramaateechi yaamüin nüchikua”, meena jia sümüin —nümakalaka Jesús namüin.
Noꞌunakalaka na nikirajüinkana sünain eein napüla wane püliiküchon kapüin suluꞌu tü wopukot soꞌuluꞌu wane miichi. Je wanaa sümaa nasiwatüin nüpü chi püliiküchonkai,
namünakalaka natüma wane wayuuirua shaꞌwashawatshii: —¿Jamüinjatü jüsiwatakaꞌa tü nüpükat?
Nasouktakalaka namüin süka tü nümakat paala Jesús namüin. —Anakaja —namünakalaka.
Najattakalaka chi püliiküchonkai eemüin Jesús. Neꞌitaakalaka tü nasheꞌinpalajanakat naaꞌu chi püliiküchonkai. Je noꞌotookalaka Jesús naaꞌu.
Awayalayaa müsü süsheꞌinpalajana tü wayuukolüirua wattakat saalin nüpüleerua suluꞌupünaa tü wopukot. Ooꞌulaka waneeirua, ashottüshii alanatüna suluꞌujee yüüja süpüla neꞌitaainjatüin shia nüpüla eepünaainjachire nülatüin. Naaꞌinrüin tüü süpüla neeꞌiyatüin nujutu nümüin.
Je tü wayuukolüirua wattakat saalii nüpüleeruajee ooꞌulaka nüchiiruajee Jesús, namayaa namakalaka emetut sünain nasaküin: “Aleluya”. “Waꞌwaajüin chi Maleiwakai süka nüjütüin wamüin chi antakai wanainmüin”.
“Anataꞌaleeshijaꞌa maꞌi chii. Meechi aka nia naaꞌin chi watuushikai David sünain aluwatawaa”. “Aleluya, waꞌwaajüin maꞌi Maleiwa”.
Je nikerolapa Jesús suluꞌumüin Jerusalén, oꞌunüshi nia suluꞌumüin tü aꞌwaajüleekat Maleiwa. Niirakaakalaka sümüin kasa süpüshua yaa suluꞌu. Otta süka motsoin kaꞌi, nuꞌunakalaka chaa suluꞌumüin tü pueulokat Betania namaa na nikirajüinkana, na polooshiikana piammüin.
Shiasa mapa wattaꞌa maalü, sünain nuꞌunüin Jesús namaa na nikirajüinkana suluꞌujee Betania, ouktakalaka nia jamü wopuluꞌu.
Niꞌrapa wane wunuꞌu kapanasü kanüliasü “higuera”, nürütkaakalaka sünainmüin nütüjaaiwa saaꞌu müleka kachonle. Je nüntapa sünain tü wunuꞌukot, machonkalaka shia nüpüla, eeꞌeraaka neꞌe süpana. Nnojoyülia antüin sükalia süpüla kachonwaa.
Nümakalaka sümüin tü wunuꞌukot: —Müirüjaꞌa pümata mekujuin tü püchonkot —müshi nia noꞌupala na nikirajüinkana.
Shiasa süchikijee nüntüin Jesús Jerusalénmüin, nikerotokalaka suluꞌumüin tü aꞌwaajüleekat Maleiwa. Eesü nüpüla wane wayuu oikkaasüirua sünain süikkaain tü mürüt oꞌutinnajatkat aaꞌin nümüin Maleiwa, je na ayalajüshiikana. Nujuittirakalaka naya anooipaꞌamüin. Nujunnajakalaka nemeesain na aꞌwanajaaliikana neerü ooꞌulaka neinase na oikkaaliikana wuchii toomasü.
Je nuuꞌuleꞌerüin tü wayuukolüirua suulia sülüꞌüjüin tü sükorolokot suluꞌupünaa süpaatiase tü aꞌwaajüleekat Maleiwa.
Nümakalaka sümüin: —Tü nünüiki Maleiwa ashajuushikat paala sümaiwa, müsü mayaa: “Tü tepiakat, nachuntiajatü na tapüshikana tamüin sainküinjee mmakat süpüshua”, müshi. Otta jiakana, saaꞌu nnojolüin lotüin jukuaippa sünain jüikküin tü mürütkat, müsü aka saaꞌin shipia kaꞌruwarannuu jütüma tü nipiakat —nümakalaka Jesús namüin.
Otta na laülaayuushiikana naꞌakajee na sacerdote judíokana ooꞌulaka na karalouktamaajanakana, naapapa süchiki tü naaꞌinrüitpakat Jesús yala suluꞌu tü aꞌwaajüleekat, naashajaajiraakalaka süchiki kasain naaꞌinrüinjatüin süpüla noꞌutirüin naaꞌin. Otta kapüleesü namüin süka mmolüin naya neema süka ponoin saaꞌin tü wattakat saalii wayuu oushikajaasükat nüchiirua tü nikirajakat anain.
Je aipaꞌa, oꞌunüshi Jesús namaa na nikirajüinkana anooipaꞌa suulia Jerusalén.
Shiasa mapa wattaꞌa, sünain nuꞌunüin Jesús namaa na nikirajüinkana, neꞌrapünaakalaka tü wunuꞌu higuerakat nüꞌülüjakat amüin Jesús paala. Ajulujaasü tü wunuꞌukat süpüshua suurulanainjeꞌereꞌeya.
Otta müshia Pedro, sotüsü naaꞌin tü nümakat paala Jesús sümüin tü wunuꞌukot. Nümakalaka nümüin Jesús: —Ekirajüikalee, piirakaa, ajulujaaitpa tü wunuꞌu püꞌülüjakat amüin.
Nüsouktakalaka Jesús nümüin: —Anakaja jünoujüle nünain chi Maleiwakai.
Shiimain maꞌi tü tamakat jümüin: Müleka jümataarüle sümüin wane uuchi “Pülataa yaajee yaa shirokumüin tü palaakat”, oonoojeerü sümaa jünüiki müleka jünoujüle sümaa nnojolüin wainmajüin jaaꞌin.
Tamüshii paala jia: Wanaa sümaa juchuntüin nümüin Maleiwa, müleka jünoujüle sünain naaꞌinrüinjatüin tü jüchuntakat, shiimüin sünain naaꞌinreerüin.
Je wanaa sümaa jaashajaain nümaa chi Maleiwakai, anasü motüle jaaꞌin tü saainjalakat wayuu eekai kaainjalain juulia. Müleka motüle jaaꞌin tü saainjalakat, alatinneerü jaainjala juuliaya nütüma chi Jüshikai Maleiwa.
Otta müleka nnojorule motüin jaaꞌin tü saainjalakat, nnojoleeria alatinnüin jaainjala juulia nütüma Maleiwa.
Aleꞌejüshi Jesús namaa na nikirajüinkana Jerusalénmüin. Je wanaa sümaa nawaralijaain yaa suluꞌu tü aꞌwaajüleekat Maleiwa, arütkaashii nünainmüin na laülaayuushiikana naꞌakajee na sacerdote judíokana ooꞌulaka na karalouktamaajanakana ooꞌulaka na laülaashiikana naaꞌu na judíokana sünain namüin nümüin:
—¿Jara koonoloka pia süpüla pujuittirüin anooipaꞌamüin tü wayuu oikkaatkalüirua? ¿Jara keꞌinaajalaka pia süpüla paaꞌinrüin shia? —namakalaka nümüin.
Nüsouktakalaka Jesús neꞌipajee: —Tasakirüin paala jiaꞌaya. Müleka jüsouktüle tamüin, taküjeerü jümüin jaralin eꞌitaain taya süpüla tojuittirüinjatüin anooipaꞌamüin tü wayuu oikkaatkalüirua.
¿Jara keꞌinaajalaka Juan sünain owoutisaajaa? ¿Shiꞌinaajala wayuu, niataapa Maleiwa? Jüküjaa tamüin —nümakalaka Jesús namüin.
Naashajaajiraakalaka namüiwa: “Müleka ‘Nia Maleiwa’ wamüle, ‘¿Jamakalaka nnojoliikaꞌa jünoujain nünüiki?’, meechi nia wamüin.
Ooꞌulaka mojushiisü süpüla ‘Wayuu’ wamüinjanain süka nünüikimaajachin nia Maleiwa saajüin tü wayuukolüirua. Mojushiijeerü namüin”, majiraashii naya nujuuna Jesús.
Nasouktakalaka joo nümüin Jesús: —Nnojoishi watüjaain aaꞌu jaralin keꞌinaajalain. Nümakalaka joo Jesús namüin: —Nnojolujaꞌa süpüla taküjüin jümüin jaralin keꞌinaajalain taya —nümakalaka namüin.
Oꞌttüshi Jesús sünain ekirajaa tü wayuukolüirua süka sukuaippa tü kasa eꞌnnakat sainküin mma. Müshi nia: “Eetaalashi wane wayuu kamaꞌanashi wane mma. Nükulaalajakalaka shia süpüla apünajünaa tü wunuꞌu kachonkot uuwa suluꞌu. Je yaa suluꞌu tü naꞌapainsekat, nükumajakalaka wane ishi süpüla ochoꞌulajia süchon tü nüpünajüinkat süpüla wiinoinjatüin shia. Otta nükumajüin wane türooja süpüla eꞌrajia saaꞌu tü naꞌapainsekat. “Saaꞌu nuꞌunajachin wattamüin, naaꞌinmajirakalaka wane wayuuirua tü nüpünajüinkat.
Je kettaapa sükaꞌiya tü aꞌttieekat süpüla sütpajünüin, nüjütüin wane nüchepchia nanainmüin na aaꞌinmajüliikana sünain maa namüin: ‘Anakaja juluwataale tamüin süpüshi süchon tü taꞌttia jükotchajalakat, tü tamüinjatkat jütüma saaꞌu takoroloin shia’.
Otta chi nüchepchiakai, ataꞌünnüshi natüma na aaꞌinmajüliikana sümaa nasheꞌejüin maꞌi nia. Ajütajaanüshi nia sümaa nnojolüin kasain najapüipain natüma.
Otta chi kaꞌapainseshikai süchikijee tia, nüjütakalaka joo wane nüchepchiaya niiꞌiraka chi wane. Aꞌyaajünataa joo chii natümaya sünain sheewaain nikii natüma. Eꞌrülii maꞌi wayumüin naya nümüin.
Je jooluꞌu chi kaꞌapainseshikai, nüjütüin waneꞌeya. Oꞌutünataala aaꞌin chii natümaya na aaꞌinmajüliikana. Maleesia süpüshua tü aluwataaushikalüirua. Eesü eekai sheewaain natüma. Eesü eekai noꞌutüin saaꞌin.
“Iraayüꞌiya wane wayuukai apütaain nümaꞌana chi kaꞌapainseshikai. Nia chi nüchonkai, chi aishikai nüpüla. Nüjütüinjaꞌa nia nachiirua na nüjütakana paala nanainmüin na aaꞌinmajüliikana sünain nümüin, ‘Nieechi kojutka chi tachonkai natüma’, nümakalaka.
“Nayasaꞌa na aaꞌinmajüliikana neꞌraiwaꞌaya chi nüchonkai nüpanapa, aashajaajiraashii naya: ‘Iseeichi chi aapüneechikai amüin tü apainkat. Jooꞌuya woꞌutaiwa naaꞌin süpüla wayainjanain makatüin apüla shia’, müshii naya.
Nayuꞌlakalaka joo nia anooipaꞌamüin je noꞌutakalaka naaꞌin.
“Tasakirüin paala jia: ¿Kaseerü naaꞌinraka chi kaꞌapainseshikai naka na aaꞌinmajüliikana? Shiimüin sünain nüleꞌejeechin süpüla nuꞌutüinjatüin saaꞌin. Je naaꞌinmajireerü tü naꞌapainsekat wayuu naatajatü.
“Soto jaaꞌin tü ashajünakat paala suluꞌu tü nüchikimaajatkat Maleiwa: ‘Tü ipa ayouktünakat natüma na akumajüliikana miichi, ekeraajüitpa sünain anain maꞌi shia süpüla akumajia miichi.
Chi eꞌitaakai tü ipakat, nia Maleiwa. Je patatsü maꞌi waaꞌin süka weꞌrüin tü naaꞌinrakat’, makat”.
Otta müshiꞌiya na laülaayuushii judíokana, naapapa tü nüküjüitpakat Jesús, nayaawata aaꞌulu sünain nayain müin aka naaꞌin na aaꞌinmajülii eꞌrüliikana wayumüin suluꞌu tü nüküjaitpakat achiki Jesús. Je sükajee tia, keeꞌireesü maꞌi naaꞌin nataꞌüleein Jesús, otta nnojoishi nataꞌülüin süka mmolüin naya seema tü wayuu kamalainkat amüin nünüiki Jesús. Noꞌunakalaka neꞌe nuulia.
Shiasa mapa tia, najütünakalaka nünainmüin Jesús wane fariseokana ooꞌulaka wane nümaajanakana Herodes chi sülaülashikai mma, süpüla nasakirayaainjachin nia shiiꞌiree niweetirüin wane pütchi kasalajanainjatkat anainjee nia natüma.
Je nantapa nünainmüin Jesús, namakalaka nümüin: —Ekirajüikalee, watüjaa aaꞌuchi pia sünain shiimüin tü pümakat sünain ekirajaa tü nuluwataakat anain Maleiwa, je sünain matüjüin pia kachekalaa suꞌutku wayuu. Wasakiree amüinchi pia sünain wane kasa: ¿Anashiisü saaꞌin pümüin wawalaajüle tü neerü nümüinjatkat César chi joyotokai chaꞌaya Roma sünain aluwatawaa saaꞌu mmakat,
nnojottaapa anain? —namakalaka nümüin. Otta müshia Jesús, süka niyaawatüin saaꞌu sünain naaꞌinreein kasa mojusü nümüin, nümakalaka namüin: —Jia piamakana oꞌupünaa, ¿jamüsü juuꞌulakeekaꞌa taaꞌin süka pütchi shiiꞌiree süsalainjachin taya jütüma? Icheꞌera tamüin wane neerü kachueera awalaajiapüꞌükat nümüin chi sülaülashikai mma, teꞌraiwa shia —nümakalaka Jesús namüin.
Nasaajakalaka tü neetkat nümüin. Nüsakirakalaka naya Jesús: —¿Jara kayaakuaka tü sünainkat? ¿Jara kanüliamaajachika shian? —nümakalaka namüin. —Shia niyaakua ooꞌulaka nünülia César tü sünainkat —namakalaka nümüin.
Nüsouktakalaka Jesús: —Tamüshii paala jia: Anakaja müleka jaaꞌinrüle tü nuluwataakat anain César otta jaaꞌinrüinjatü tü nuluwataakat anain Maleiwaya —nümakalaka namüin. Ponokalaka maꞌi naaꞌin nayakana tü nüsouktiakat Jesús.
Süntakalaka wane wayuuirua judío kanüliasü saduceo nünainmüin Jesús süpüla süsakirayaainjachin nia. Nnojoleerü osoꞌirawaa aaꞌinyüü süchikijee ouktaa müsü tü shikirajapüꞌükat anain tü wayuukolüirua.
Namakalaka joo nümüin Jesús: —Ekirajüikalee, müsü nünüiki Moisés wamüin suluꞌu tü ashajünakat paala: “Müleka ouktüle wane wayuu sümaa machoin nia, anashi müleka niisarüle chi nimüliakai nüchukumüin süpüla kachooinjatüin tü jietkat nütüma”, müsü.
Eetaashiijaꞌa akaratshishii wayuu pawalaawashii. Kaꞌwayuuseshi chi epayaakai sümaa ouktüin nia machoinwaꞌaya sümüin tü nuꞌwayuusekat. Niisatkalaka chi nimüliakai sümüin tü jietkat.
Ouktataashija chiiꞌiya nnojoiwaꞌaya kachoin sümüin tü jietkat. Eisattaajaꞌa joo waneꞌeya nüchukumüin.
Mataajaꞌa aka nakuaippa napüshua na akaratshishiikana awalayuwaa. Ouktüshii naya sünain machoin sümüin tü jietkat natüma. Je ooꞌuwoꞌutpa na suꞌwayuusekana napüshua, ouktüsü mapa shia nachiiruajee.
Suꞌwayuuseshii napüshua na akaratshishiikana kataiwaꞌaya soꞌu. Wasakiree amüinchi joo pia sooꞌopünaa tia: Soꞌu tü kaꞌikat susoꞌiraainjateetkat oꞌu saaꞌin wayuu paajüin, ¿jaraleechi kaꞌwayuuseka tü wayuu ouktamaꞌakat? —namakalaka na saduceokana nümüin Jesús.
Nüsouktakalaka Jesús namüin: —Nnojotsü jiyaawatüin saaꞌu tü ashajuushikat suluꞌu tü nüchikimaajatkat Maleiwa. Je nnojotsü jütüjaain naaꞌu Maleiwa sünain pülashaatain maꞌi nia. “Nnojoleerü osoꞌirawaa aaꞌinyüü süchikijee ouktaa”, jümakalaka neꞌe. Sükajee tia, nnojotsü lotüin tü jünoujakat.
Susoꞌiraapa saaꞌin wayuu süchikijee ouktaa, nnojoleerü paꞌwayuuseewain, süka meenain aka naya saaꞌin nakuaippa na aapieekana chakana nümaꞌana Maleiwa sümaa maꞌwayuusein naya.
Jia manoujainsaliikana sünain susoꞌiraainjatüin saaꞌin wayuu, soto jaaꞌin tü nüshajakat achiki paala Moisés sooꞌopünaa tü nümakat chi Maleiwakai nümüin pasanainjee sünain suwarala tü wunuꞌu jotüsükat: “Tayakai, Nümaleiwasekai Abraham, Nümaleiwasekai Isaac, Nümaleiwasekai Jacob”, müshi.
Tamüshii paala jia: Chi Maleiwakai, nnojoishi Sümaleiwasein wayuu ouktüsü. Sümaleiwase eekai katüin soꞌu. Shiimüin sünain nnojolüin lotüin tü jünoujakat —nümakalaka Jesús namüin.
Antüshi wane wayuu karalouktamaajachi sünain aapajaa nanüiki na wayuu aꞌülüjashiikana nümaa Jesús. Saaꞌu niyaawatüin saaꞌu sünain anain maꞌi tü nüsouktiakat Jesús, nüsakirayaakalaka nia: —¿Jarat alanaꞌaleeka sünain anain saꞌakajee süpüshua tü nuluwataakat anain waya Moisés? —nümakalaka nümüin Jesús.
Nüsouktakalaka Jesús nümüin: —Tü alanaꞌaleekat sünain anain, müsü mayaa: “Jaapa jiakana Israelkana tüü: Chi Wamaleiwase Aluwataakai, nia nümüiwa sünain Maleiwain.
Anashi aire nia püpüla waneepia süka süpüshua paaꞌin. Anashi jülüjüle paaꞌin Maleiwa waneepia”.
Je eesü waneꞌeya alanaꞌaleesia maꞌi sünain anain, müsü mayaa: “Anasü aire püpüla wayuu süpüshua maa aka alin pia püpülajiraa”. Nnojotsü eein eekai alanaꞌaleein maꞌi sünain anain suulia tüü saꞌakajee süpüshua tü nuluwataakat anain waya Moisés —nümakalaka Jesús nümüin.
Nümakalaka chi wayuukai nümüin Jesús: —Ekirajüikalee, shiimüin tü pümüitpakat sünain “Chi Wamaleiwase, nia nümüiwa sünain Maleiwain”, sünain pümüin.
Je shiimüin tü pünüikikat sünain niainjachin alin wapüla chi Maleiwakai süka süpüshua waaꞌin, je sünain jülüjüin waaꞌin Maleiwa waneepia. Je shiimüin tü pümakat sünain alinjatüin wapüla wayuu süpüshua maa aka alin waya wapülajiraa. Alanaꞌaleesia maꞌi tüüirua suulialeꞌeya waapüin mürüt nümüin Maleiwa, tü oꞌutünakat aaꞌin watüma —nümakalaka nümüin Jesús.
Nütüjaaichipa aaꞌu Jesús chi wayuukai sünain lotüin nünüiki, nümakalaka nümüin: —Yapashi pia süpüla puꞌttüin sünain anoujaa tanain süpüla pikerolüinjachin eemüinre nuluwataain Maleiwa —nümakalaka nümüin. Je süchikijee tia, mmotsü wayuu sheema asakiraa Jesús sünain wane kasa.
Wanaa sümaa nikirajüin Jesús suluꞌu paatia tü aꞌwaajüleekat Maleiwa, nüsakirakalaka na wayuu akotchajaakana nünainmüin: —Naashin na karalouktamaajanakana, chi Cristokai anülia, nuuꞌuliwoꞌulaa neꞌe David. ¿Jamüsü namakaꞌa tia?
Soto jaaꞌin nünüiki David, tü nümakat paala nütüma chi Naaꞌinkai Maleiwa sünain maa: “Müshi chi Maleiwakai nümüin chi Tasenyotsekai: ‘Kojutshaatashi pia tatüma. Püikkalaa puluwataaiwa tekialuꞌujee. Soꞌu wane kaꞌi, tayamüleerü tü püꞌünüükalüirua süpüla malainjatüin shiairua püpüla’ ”.
“Tasenyotsekai” nümülejeꞌe David nümüin Cristo, ¿jamakuaippalinjachi nuuꞌuliwoꞌulaakaꞌa neꞌe nia? —nümakalaka Jesús namüin. Shiasa tü wattakat saalii wayuu, talatüsü maꞌi saaꞌin sütüma nünüiki.
Mapüꞌüshi Jesús sünain ekirajaa: “Jalia jia suulia ashataa nakuaippa na karalouktamaajanakana waraitteekana maꞌi aaꞌin chaꞌaya metkaaraluꞌupünaa sünain kasheꞌiin naya kuluulu anasü shiiꞌiree nasaküneein sütüma wayuu.
Je suluꞌu tü ekirajüleekat je sünain wane miꞌiraa, ojoyolooshii naya naꞌaka na laülaayuukana süpüla kojutüinjanain naya sütüma wayuu.
Otta eꞌikeꞌetshii wayuu eekai ouktüin suꞌwayuuse shiiꞌiree naapaweein sükorolo. Je süchikijee, kamaꞌashii naya sünain nachuntayaain nümüin Maleiwa suꞌupala wayuu shiiꞌiree kojuteein naya sütüma. Alanaꞌaleejeeria maꞌi sünain süsalain naya nütüma Maleiwa saaliijee tia”.
Nüikkalaakalaka Jesús yala peje sünain tü kojon ejitünakat aluꞌu tü neerü asülajünüinjatkat nümüin Maleiwa. Niꞌrakalaka tü wayuukolüirua sünain ejitaa sünneetse suluꞌu. Niꞌrüin wayuu wainma eekai nejitüin wainma neerü yaa suluꞌu süka washinnuuin naya.
Süntakalaka wane wayuu müliasü oukta aꞌwayuuset. Shijitakalaka piamasü neerü kachueerachen neꞌe.
Neenajaakalaka Jesús na nikirajüinkana nünainmüin sünain maa namüin: —Tamüshii paala jia: Alanaꞌaleesia maꞌi nümüin Maleiwa tü shijitakat tü wayuukot oukta aꞌwayuusetkat suulialeꞌeya tü shijitakat tü wayuukolüirua süpüshua.
Na washinnuukana, nejitüin tü süpütaalakat nanneetse. Aluꞌusa shiakat, mayaainje müliain maꞌi, shijitüin süpüshua tü sünneetse sümaꞌanajatkat —nümakalaka Jesús namüin.
Shiasa nujuittaapa Jesús suluꞌujee tü aꞌwaajüleekat Maleiwa, wanaa sümaa eein naya anooipaꞌa, nümakalaka wane chi nikirajüinkai nümüin: —Ekirajüikalee, piirakaa sümüin tü aꞌwaajüleekat Maleiwa, anashaatasü maꞌi shia, je miyoꞌu maꞌi tü ipakalüirua akumajuushikat aka shia.
Nümakalaka Jesús nümüin, —¿Ponosü maꞌi jaaꞌin tü aꞌwaajüleekat? Süpüshua türa ipa jiꞌrakat joo müinmaꞌa yaa, ajuttinneerü shia mmoluꞌumüin sünain süsolojüneerüin soꞌuweena wane kaꞌi —nümakalaka namüin.
Shiasa nantapa sünainmüin tü wutai kanüliakat Olivos kaꞌyatajeekat suulia tü aꞌwaajüleekat, wanaa sümaa joyotüin Jesús chaꞌaya, arütkaashi Pedro, Jacobo, Juan ooꞌulaka Andrés namüiwa nünainmüin süpüla nasakirüin nia:
“¿Joujaleerü sujuttinnaka tü aꞌwaajüleekat Maleiwa? ¿Je kasa shiyaawaseetka wamüin süpüla watüjaainjatüin saaꞌu sünain sülüꞌülüin sükalia süpüla shikeraajüinjatüin süpüshua tü püküjakat wamüin?”, namakalaka nümüin.
Nümakalaka Jesús namüin: “Anteerü wayuu wainma sünain maa: ‘Tayaꞌaya Cristokai’, meena. Pülashii naya nütüma Maleiwa naashin. Jalia jia suulia anoujaꞌalaa naꞌalain na wayuukana maa aka sünoujeerüin wayuu wainma nanain.
Jaꞌitaina jia aapüin süchiki kasachiki sainküin mmakat süpüshua, nnojo jainkuuin aaꞌin sütüma. Jaꞌitakaje tiairua, nnojotsü shiain shiyaawasein sünain süntüitpain tü kaꞌi sajaꞌlajaainjatkat oꞌu kasakat süpüshua. Alatüinjatia neꞌe kasa eekai müin aka tüü süpülapünaa süntüin kaꞌikat tia.
Atkaajiraajeerü wayuu sainküin mmakat süpüshua. Mülieerü maꞌi saaꞌin wayuu sütüma jamü je sütüma ayuulii sainküin mma. Je akutkujaweerü tü mmakat sainküin mma. Je süpüshua tü müliaa shiꞌreetkat wayuu süpülapünaa teweetüin tayakai, meerü aka suꞌttakai saalin joꞌuu sümüin jieyuu.
“Jalia jia, süka jütaꞌülinneenain süpüla aapünaa ekii namüin na laülaayuukana je süka jiꞌyaatinneenain suluꞌu tü ekirajüleekat tü judíokolüirua. Saaliijee jünoujain tanain, ashaꞌwaleꞌenneena jia namülatuꞌu na sülaülashiikana mma ooꞌulaka namülatuꞌu na aluwataashiikana saaꞌu wayuu süpüla jüsouktüinjanain namüin saaꞌu tü jünoulakat. Je wanaa sümaa jüshaꞌwaleꞌennüin namülatuꞌu, jüküjainjatü tachiki namüin.
Süpülapünaa süntüin tü kaꞌi sajaꞌlajaainjatkat oꞌu kasakat süpüshua, aküjüneerü tachiki tayakai, chi Oꞌtteꞌerüikai, sümüin wayuu sainküin mmakat süpüshua.
Je soꞌuweena tü kaꞌi jütaꞌünneenakat oꞌu süpüla jüshaꞌwaleꞌennüin namülatuꞌu na laülaashiikana, nnojo jüshapataain aaꞌin saaꞌu tü jüsouktüinjatkat aka namüin. Aapüneerü jümüin soꞌu maꞌi kaꞌikat tia tü pütchi jümüinjatkat namüin. Otta tü pütchi jüsouktüinjatkat aka, nnojoleerü jüleꞌeruꞌujeejatüin, aapüneerü shia jümüin nütüma chi Naaꞌinkai Maleiwa.
“Je sukuaippainjatkat wayuu soꞌu kaꞌikat tia, aapüneerü ekii süpüla ouktaa natüma na suwalayuukana je nütüma chi süshikai. Eejeena wayuu eekai neꞌnnüin amüin sütüma nachooin sümaa noꞌutinnüin aaꞌin natüma.
Aꞌürülaajeerü saaꞌin wayuu süpüshua jünain saaliijee jünoujain tanain. Otta jia, müleka jüchecherüle jaaꞌin suꞌunnaa tü müliaa jiꞌrakat, ayateena jia oꞌtteꞌennüin tatüma.
“Jiꞌreerü shaꞌwatüin yaa suluꞌu tü aꞌwaajüleekat Maleiwa tü kasa kashüülasü nülerajüinjatkat anainjee Maleiwa tü aꞌwaajüleekat, tü ashajünakat achiki paala nütüma Daniel chi nünüikimaajachikai Maleiwa. (Jia aashajeꞌerakana tü tashajakat, anakaja jiyaawatüle saaꞌu.) Je soꞌuweena kaꞌikat tia, na wayuu kepiakana suluꞌu tü mmakat Judea, anakaja müleka naꞌluwataale saꞌakamüin tü uuchikat süpüla nanujulaainjanain chaꞌaya.
Chi wayuu joyotokoi sheemioushi tü nipiakat soꞌu kaꞌikat tia, nnojoi nikerolüin paülüꞌümüin süpüla nükotchajaain nükorolo.
Otta chi wayuu eekai niꞌyataain suluꞌu niyüüjase, anakaja nnojoire nüleꞌejüin nipialuꞌumüin süpüla aꞌwanajawaa nüsheꞌin.
‘Aishaꞌajaa’ meerü tü wayuu eekai ipoolüin je eekai sütulayülüinya süchon soꞌu kaꞌikat tia, süka kapüleejeerüin maꞌi süpüleerua awatawaa.
Jüchunta nümüin Maleiwa süpüla nnojolüinjatüin sülatüin tüü juyapü.
“Soꞌuweena kaꞌikat tia, alanaꞌaleejeeria maꞌi tü müliaa shiꞌreetkat wayuu suulia tü shiꞌrakat wayuu paala sümaiwa süchikijee sükumajünüin tü mmakat je suulia tü shiꞌrakat wayuu maaꞌulu yaa. Nnojoleerü wane müliaa eekai müin aka saaꞌin tia mapeena.
Müleka nnojoruleje saawalaain tü müliaakat, ajaꞌlajaweerü wayuu süpüshua sütüma. Akatsa naawaleꞌereerüin shia Maleiwa naaꞌujee na aneekuushikana nütüma.
“Je soꞌuweena kaꞌikat tia, müleka jümünüle ‘Jiirakaa, ichaa Cristo chi Nüneekajalakai Maleiwa chaꞌaya’ je ‘Jiirakaa, anii nia yaaya’, müleka jümünüle, nnojo joonooin sümaa tia.
Je soꞌuweena kaꞌikalüirua tia, eweeteechi wayuu eekai ‘Taya Cristoka’ nümeechin, je eekai ‘Taya wane nünüikimaajachikai Maleiwa’ nümeechin. Alaayuu neꞌe nayairua. Pülashiijeena naya sünain naaꞌinreerüin tü kasa eekai müin aka saaꞌin tü nütüjakat apüleerua Maleiwa nümüiwa shiiꞌiree nanoujüneein anain sütüma wayuu süpüshua, jaꞌitashii nnojolüin anoujünüin anain natüma na nüneekajalakana Maleiwa.
Taküjüin jümüin süchiki tü alateetkat nnojolüiwaꞌaya sülatüin süpüla yapainjanain jia süpüla.
“Soꞌuweena kaꞌikat tia, süchikijee tü müliaakat, ‘Epiyuushijaajeechi chi kaꞌikai, je oyokujaweechi chi kashikai,
je ojunuwaajeerü tü jolotsükolüirua iipünaajee. Alanaajaweerü süpüshuaꞌaya tü kasa chakat iipünaa’.
“Je shiꞌreechi taya wayuu, tayakai, chi Shipayakai Wayuu, sünain antaa saꞌaka tü sirumakat. Anashaateerü maꞌi tü tantiakat, süka tanteechin sünain pülashin je sünain eꞌitaaushin nütüma Maleiwa süpüla aluwatawaa wanaa nümaa.
Je ajütüneena na aapiee nümaꞌanajeejanakana Maleiwa süpüla nakotchajüinjatüin tü wayuu aneekuushikalüirua nütüma sainküinjee tü mmakat süpüshuaꞌale.
“Soto jaaꞌin sukuaippa tü wunuꞌu ‘higuera’ münakat. Wanaa sümaa iyotüin süpana tü wunuꞌukot, jütüjaa aaꞌulu sünain sülüꞌülüin süpüla süꞌitüin iiwa.
Akaꞌaya jiꞌrapeena tü taküjaitpakat achiki jümüin, jütüjaweerü aaꞌu sünain sülüꞌülüin maꞌi takalia süpüla antaa.
Shiimüin maꞌi tü tamakat jümüin, alateerü tüü süpülapünaa shiꞌrüin ouktaa tü wayuu eekat maaꞌulu yaa.
Tasoꞌiree aaꞌinchii jia jooluꞌu sünain wane kasa: Mayaainje sajaꞌtteerüin tü kasakat chaꞌaya iipünaa ooꞌulaka yaa mmoluꞌu soꞌuweena wane kaꞌi, tü pütchi tekirajapüꞌükat anain jia, ayateerü süpüla kaꞌikat süpüshua.
“Nnojotsü sütüjaain aaꞌu wayuu joujaleerüin sülatüin tü taküjaitpakat achiki jümüin. Jaꞌitakaje na aapiee chakana iipünaa, nnojotsü natüjaain aaꞌu. Nia neꞌe chi Tashikai Maleiwa atüjaaka saaꞌu nümüiwa.
Je sükajee tia, anakaja müleka eere jaaꞌin tapüla tayakai, chi Jüsenyotsekai, süka taleꞌejüinjachin tachikua jünainmüin soꞌuweena wane kaꞌi matüjaajuukat aaꞌu jütüma.
Meena aka jia saaꞌin nüchepchiairua wane wayuu naaꞌinmajirüin tü nükorolokot nüchikiruꞌu. Eꞌitaanüshii naya süpüla tü aꞌyatawaakat waneꞌewai nakua. Eeshi wane eꞌitaanüin süpüla eeinjatüin naaꞌin soꞌuluꞌu tü miichikat sümaꞌinruꞌu nüleꞌejüin chi kepiashikai.
“Je sükajee tia, anakaja müleka eere jaaꞌin tapüla tayakai chi kepiashikai, süka nnojolüin jütüjaain aaꞌu müleka taleꞌejeechire kaꞌapü aikat, süseꞌeruꞌupünaa ai, maalia, je wattaꞌachon maalü shiale.
Antalaa meechi taya. Anasü eere jaaꞌin waneepia sümaꞌinruꞌu jaꞌatapajüin taya suulia tantajüin jaaꞌu sünain atunkaa.
Tü tamüitpakat jümüin, süpülajatü wayuu süpüshuaꞌaya: ‘Ee jumata jaaꞌin tapüla’ ”.
Cheꞌojaasü piama kaꞌi neꞌe süpüla suꞌttüin tü “Pascuakat”, tü miꞌiraa süpülajatkat sotüin saaꞌin wayuu judío wanaa sümaa nojuittinnüin na natuushinuukana suluꞌujee Egipto. (Miꞌiraakat tüü, shia tü ekaanapüꞌükat anain tü pan maꞌakasatkat soolojia.) Je na laülaashiikana naꞌakajee na sacerdote judíokana, ooꞌulaka na karalouktamaajanakana, aashajaajiraashii naya süchiki tü naaꞌinrüinjatkat nüka Jesús: —Anakaja wataꞌürüle nia sujuuna wayuu süpüla woꞌutirüinjatüin naaꞌin.
Otta anasü müleka waaꞌinrüle tia süchikijee kettaain tü miꞌiraakat suulia saashichijaꞌalaain naalin wooꞌomüin tü wayuukolüirua —müshii naya.
Antüshi Jesús suluꞌu tü pueulo kanüliakat Betania nipialuꞌumüin wane wayuu Simón anüliai, chi ayuuishikai paala sütüma ajaꞌttaa ata. Je wanaa sümaa nikaain Jesús, sürütkaakalaka nünainmüin wane jierü alüꞌüjasü wane pachiishichon akumajuushi süka ipa kanüliashi “alabastro” kaluꞌushi wane “perfume” kojutsü maꞌi. Susottakalaka tü shirousekat süpüla shiꞌyotoinjatüin shia saaꞌu nikii.
Otta waneeirua ekaashiikana nümaa, neꞌrapa tü saaꞌinrakat tü jietkat, mojushiisü namüin sünain naashajaajiraain mayaa: —¿Jamüsü saꞌamülajaakaꞌa tü “perfumekat”?
Kojutpajaꞌa maꞌi shia. Tü sujutkot, müsü aka shiꞌyataainjut wane wayuu soꞌu wane juya. Anasüje müleka suikkünüle süpüla sükaaliijia wayuu eekai müliain —namajiraakalaka sünain nachiajaain shia.
Nümakalaka Jesús namüin: —Juuꞌulaa suulia jiyoujüin tü jietkat. Anashaatasü maꞌi tü saaꞌinrakat taka.
Na wayuu müliakana, eejeena jümaa waneepia süpüla jüsülajüinjanain namüin. Otta tayakai, süpülajachire joo taya yaawaa jümaa.
Sükajee tüü, shiiꞌiyatüin tamüin tojut süpülapünaa tojoitünüin.
Tamüshii paala jia: Sainküin mma eepünaale süküjüneerüin tachiki tayakai chi Oꞌtteꞌerüikai, jaꞌyeerü süchiki tü jietkat süpüla sotüinjatüin saaꞌin wayuu tü saaꞌinrakat —nümakalaka Jesús namüin.
Otta müshia Judas Iscariote, napüshi na polooshiikana piammüin Aluwataaushikana, nuꞌunakalaka nanainmüin na laülaashiikana naꞌakajee na sacerdote judíokana süpüla aapaa nikii Jesús.
Je na laülaashiikana, talatakalaka maꞌi naaꞌin sütüma tü nümakat Judas namüin. —Wawalaajeechi pia müleka pükaaliijüle waya sünain ataꞌülaa Jesús —müshii nümüin. Nuꞌttakalaka Judas sünain achajawaa sukuaippa aapaa nikii Jesús.
Je sünain tü miꞌiraakat Pascuakat anülia, tü ekünapüꞌükat anain tü pan maꞌakasatkat soolojia, antüsü jooluꞌu tü kaꞌikat oꞌutünakat oꞌu naaꞌin wane anneetchon süpüla ekaanaa. Nasakirakalaka na nikirajüinkana: —¿Jalasü pücheküin süpüleerua wekaainjatüin tü Pascuakat, wekeraajaiwa shia püpüla? —namakalaka nümüin Jesús.
Nüjütakalaka Jesús piamashii nikirajüinkana sünain maa namüin: —Juꞌuna yalamüin suluꞌumüin tü pueulokat. Eejeechi jüpüla wane wayuu alüꞌüjüshi amüchi sümaa wüin. Juꞌuna nüchiirua chi wayuukai.
Je eemüinre nikerolüin, meena jia nümüin chi nipiajachikai: “Aluwataashi nünüiki chi Ekirajüikai süpüla wasakirüin sünain jaralüin tü paü nikaainjatkat aluꞌu tü Pascuakat namaa na nikirajüinkana”.
Niiꞌiyateerü jümüin wane paü miyoꞌu saaꞌujeesü tia miichikat kaluꞌusü korolo. Anakaja jikettaajüle tü paükat wapüla —nümakalaka Jesús namüin.
Oꞌuna müshiija joo naya suluꞌumüin tü pueulokat. Ayatsia tü nüküjakat achiki Jesús namüin. Nekeraajakalaka tü paükat süpüla neküinjatüin tü Pascuakat yala suluꞌu.
Shiasa joo aipaꞌa, nüntakalaka Jesús namaa na nikirajüinkana na polooshiikana piammüin eemüin tü miichikat.
Je wanaa sümaa naikkalaain sünain ekawaa, nümakalaka Jesús namüin: —Shiimüin tü tamakat jümüin jia ekaashiikana tamaa jooluꞌu, aapüneechi ekii taya nütüma wane jaꞌakajee —nümakalaka.
Mojukalaka maꞌi naaꞌin na nikirajüinkana sütüma tü nümakat Jesús namüin. —Kasataalejese nnojolin tayain chia —namakalaka nümüin waneꞌewaire nakua.
Nüsouktakalaka Jesús namüin: —Chi aapüinjachikai tekii, nieechi waneeshia jaꞌaka jiakana polooshiikana piammüin, chi acholotitkai tü pankat shiroku tü shirakat asalaa wanaa tamaa.
Shiimüin sünain toꞌutinneechin aaꞌin maa aka tü ashajünakat paala tachiki tayakai, chi Shipayakai Wayuu. Otta chi aapüinjachikai tekii, aluꞌuleekaijaꞌa maꞌi nia. Anashije nnojolinkale jemelin nia —nümakalaka Jesús namüin.
Wanaa sümaa nekaain, naapaakalaka Jesús wane pan sünain naapüin analuꞌut nümüin Maleiwa saaꞌu. Nüshaletakalaka shiꞌipawalin shia namüin na nikirajüinkana, sünain nümüin namüin: —Jaapaa jikaiwa tü pankat. Maa aka taapüin jooluꞌu jümüin tü pankat, meechia taya sünain aapajiraain tekii jaaꞌu jiakana —nümakalaka Jesús namüin.
Naapaakalaka joo Jesús wane iita kaluꞌusü wiino sünain naapüin analuꞌut nümüin Maleiwa saaꞌu. Naapakalaka shia namüin na nikirajüinkana süpüla nasüin shia napüshua waneꞌewai nakua.
Nümakalaka namüin: —Asüüshikat tüü, müsü aka sukuaippa tü tasha amülainjatkat süpüla nikeraajüinjatüin chi Maleiwakai tü pütchi jeket pansaatüjütkalia nütüma.
Tamüshii paala jia: Je jooluꞌu yaajee yaa, nnojoleechi taya asüin tüü tachikua waneꞌereꞌeya tasüin soꞌuweena wane kaꞌi chaꞌaya nümaꞌanamüin chi Maleiwakai chaa eere nuluwataain —nümakalaka Jesús namüin.
Shiasa süchikijee neeꞌirajüin wane jayeechi naꞌwaajakat aka Maleiwa, oꞌunüshii naya yalajee saaꞌumüin tü wutai kanüliakat Olivos.
Je nantapa sünainmüin tü wutaikat, nümakalaka Jesús namüin na nikirajüinkana: —Oꞌuneena jia jüpüshua tamaꞌanajee sünain jüpütüin taya tamüiwa maa aka tü sümakat paala, tü ashajünakat suluꞌu tü nüchikimaajatkat Maleiwa makat: “Toꞌuteechi aaꞌin chi anneetpüꞌükai je suꞌwalakajaweetkalaka tü naꞌanneetsekalüirua”.
Otta shiasa süchikijee susoꞌiraapa taaꞌin süchikijee ouktaa, oꞌuneechi taya jüpüleerua Galileamüin —nümakalaka Jesús namüin.
Otta müshia Pedro, nümakalaka joo nümüin Jesús: —Mayaashiije napüteechin pia na waneeirua, nnojoireejaꞌa tapütüinjachin pia pümüiwa.
Nümakalaka Jesús nümüin: —Shiimüin tü tamakat pümüin: Süpülapünaa niꞌyalajüin wane kaliina piantua soꞌu aikat tüü, apünüintueechi taya punujulajüin achiki sünain piꞌraajüin taya —nümakalaka nümüin.
Nümakalaka joo Pedro niꞌipajee: —Jaꞌitakajeꞌe ouktajachin taya pümaa, nnojoireejaꞌa süpüla taattajaainjachin paaꞌu —nümakalaka. Je mayaa müsü joo nanüiki na waneeiruaya nikirajüinkana.
Nikerolokalaka Jesús namaa na nikirajüinkana süpümüin wane unaꞌapü kanüliasü Getsemaní. Nümakalaka Jesús namüin: —Anakaja müleka jüikkalaale yaaya sümaꞌinruꞌu taashajaain nümaa Maleiwa.
Neenajaakalaka Pedro ooꞌulaka Jacobo je Juan süpüla nümaain. Nuꞌttakalaka Jesús sünain mojuin maꞌi naaꞌin
sünain nümüin namüin: —Süpüleeruasü maꞌi taaꞌin tü mojuukat aaꞌin süpülainshi tü müliaa teꞌreetkat. Anakaja müleka yaale jia sümaa eein jaaꞌin —nümakalaka namüin.
Nükatalaakalaka joo Jesús noulia mamüin aka tüsa sünain nuꞌwachiraain mmaluꞌu sünain nüchuntüin nümüin chi Maleiwakai shiiꞌiree naakateein tü müliaakat nuulia:
—Taata Maleiwa, müleka pücheküle, anasüje puuꞌuleꞌerüle toulia tü müliaa teꞌreetkat jooluꞌu. Akatsa nnojolüin shiainjatüin paaꞌinrüin tü tachekakat neꞌe tamüiwa, shia paaꞌinrüinjatka tü püchekakat tapüleerua —nümakalaka.
Shiasa süchikijee naashajaain nümaa Maleiwa, nüshaꞌwalaakalaka sünain nürütkaain nanainmüin na apünüinshiikana nikirajüin eere natunkajaꞌattaain nüpüla. Nümakalaka Jesús nümüin Pedro: —¿Tunkatataashi pia, Simón? ¿Jamüshii jia nnojoliikaꞌa juuntüin eein jaaꞌin wanaa tamaa motsoꞌoyaakaijeꞌe neꞌe?
Anakaja müleka eere jaaꞌin süpüla jüchuntüin nümüin Maleiwa suulia nuuꞌulakajüin jaaꞌin Satanás. Mayaainje keeꞌireein jaaꞌin tü tachekakat jüpüleerua, isasü jüchiki —nümakalaka.
Nükatalaakalaka joo Jesús nüchikua noulia süpüla naashajaain nüchikua nümaa Maleiwa. Nüchuntüin tü nümakat paala nümüin.
Je nüleꞌejapa nüchikuaꞌaya nanainmüin na nikirajüinkana, atunküshii naya nüpüla maa aka paala, süka sütunkeein maꞌi naaꞌin. Je nüchijirapa naya, isakalaka nachiki asouktaa nümüin.
Nükatalaakalaka joo Jesús noulia nüchikua süpüla naashajaain nümaa Maleiwa majaꞌa aka nünüiki paala. Apünüintuaichi joo aashajaain nümaa Maleiwa süka tüü. Je nüleꞌejapa nanainmüin na nikirajüinkana, nümakalaka namüin: —¿Jamüshii jia jutunkajakaꞌa maꞌi? ¿Jamüshii jia nnojoliikaꞌa eein jaaꞌin wanaa tamaa? Antüitpa takalia tayakai, chi Shipayakai Wayuu, süpüla taapünüinjachin ekii sajapuluꞌumüin wayuu kaainjarat.
Jütamaajaa jumaala, jooꞌuya woꞌunaiwa. Alüꞌütshi chi aapüinjachikai tekii —nümakalaka namüin.
Wanaa sümaa naashajaain Jesús namaa na nikirajüinkana, anta müshia Judas chi napüshikai na polookana piammüin. Je antapaatasü nümaa Judas wane wayuuirua wainma sümaa wunuꞌu ooꞌulaka chajaruuta sajapuluꞌu. Ajütüüshi naya natüma na laülaashiikana naꞌakajee na sacerdote judíokana ooꞌulaka na karalouktamaajanakana ooꞌulaka na laülaayuushiikana naaꞌu na judíokana.
Je Judas, chi aapüinjachikai nikii Jesús, müshi paala wopuluꞌu sümüin tü wattakat saalin wayuu: “Chi wayuu tachuꞌtkai awalapaꞌa, nia ataꞌünnajachika jütüma”, müshi nia namüin paala.
Nürütkaakalaka jooluꞌu Judas nünainmüin Jesús sünain nümüin nümüin: —Ekirajüikalee, anii taya antüin —nümakalaka nümüin sünain nüchuꞌlüin nuwalapaꞌa.
Arütkaashiijase joo na wayuukana nünainmüin Jesús sünain nataꞌülüin nia.
Otta wane nikirajüinkai Jesús, naapaakalaka tü nüchajaruutsekat. Nuwatakalaka nooꞌomüin wane nüchepchia chi laülaashikai napüleerua na sacerdote judíokana süpüla nüshottajachin nia. Nüchotoꞌoleekalaka tü nücheꞌekat.
Nümakalaka Jesús namüin na antakana nünainmüin: —¿Kaꞌruwaraiyaa taya jaaꞌinruꞌu jüntakalaka tanainmüin sümaa wunuꞌu ooꞌulaka chajaruuta jajapuluꞌu süpüla jütaꞌülüinjachin taya?
¿Jamüshi nnojoikaꞌa jütaꞌülüin taya paala chaꞌaya suluꞌu tü aꞌwaajüleekat Maleiwa eere tekirajapüꞌüin juꞌupala? Otta müsia tüü, alatüsü süpüla shikeraajüinjatüin tü nünüikikat chi Maleiwakai tachiki aküjünakat paala natüma na nünüikimaajanakana —nümakalaka Jesús namüin.
Je jooluꞌu na nikirajüinkana, naꞌluwataakalaka nümaꞌanajee sünain napütüin nia nümüiwa napüla na wayuukana.
Nataꞌülakalaka wane jimaꞌai oꞌunapüꞌükai nüchiirua Jesús. Otta isashi nia najapuluꞌujee sünain nüpütüin tü naanalakat sünain oꞌunaa masheꞌinyüin namaꞌanajee.
Na ataꞌülakana Jesús, noꞌunirüin nia yalajee nipialuꞌumüin Caifás, chi laülaashikai napüleerua na sacerdote judíokana, eere jutkatüin na laülaayuushiikana naꞌakajee na sacerdote judíokana, na laülaayuushiikana naaꞌu na judíokana, ooꞌulaka na karalouktamaajanakana.
Otta müshia Pedro, nünanajakalaka nüchiirua kaꞌyataluꞌujee. Nüntakalaka soꞌuluꞌumüin nüpaatiase chi laülaashikai. Nikerolakalaka suluꞌumüin. Nüikkalaakalaka saꞌaka tü suwaariasekat tü aꞌwaajüleekat Maleiwa sünain aatulajaa.
Je yaa paülüꞌü suluꞌu nipia Caifás, eeshii jutkatüin na laülaashiikana naꞌakajee na sacerdote judíokana ooꞌulaka napüshua na waneeirua laülaayuu judío suluꞌukana tü kanüliakat Sanedrín. Süka noꞌuteein maꞌi naaꞌin Jesús, nachajaa achikit wayuu süpüla süküjüinjatüin saꞌalain nüchiki Jesús. Mayaainje süntüin wayuu wainma nanainmüin sünain aküjaa alawaa nooꞌopünaa Jesús, nnojotsü nantüin anain kasain noꞌutirajatüin anainjee naaꞌin süka nnojolüin wanaawain tü namakat nüchiki Jesús.
Müsü nanüiki waneeirua sünain nüküjayaain nüchiki:
—Naashin chira, nuuntüin nujuttirüin tü aꞌwaajüleekat Maleiwa, tü akumajünakat paala sütüma wayuu, sümaa nütameꞌerüinjatüin wane suwalaꞌata soꞌu apünüin kaꞌisan, tü wane nnojoleetkat sükumajeerüin wayuusan —namakalaka.
Otta nnojotsü wanaawajiraain tü namakat.
Otta müshia chi laülaashikai napüleerua na sacerdotekana, nüshaꞌwalaakalaka jooluꞌu pasanain nanain na laülaayuukana napüshua sünain nüsakirüin Jesús: —¿Jamüinjatü joo pünüiki shiꞌipajee türa namakat nala wayuukana püchiki? —nümakalaka.
Otta müshia Jesús, koꞌutüshi neꞌe nuulia. Ayatakalaka nia sünain asakiraa: —Tasakirüin paala pia: ¿Shiimüinjasa sünain piain Cristoin Nüneekajalakai Maleiwa? ¿Shiimüinjasa sünain piain chi Nüchonkai Maleiwa? —nümakalaka nümüin Jesús.
Nüsouktakalaka Jesús: —Aa, shiimüin sünain tayain maa aka tü pümakat. Tamüshii paala jia jüpüshua: Soꞌuweena wane kaꞌi, jiꞌreechi taya, chi Shipayakai Wayuu, sünain joyotüin taya nikialuꞌujee Maleiwa chi Pülashikai maꞌi saaꞌu kojutüin taya nütüma. Je jiꞌreechi taya sünain tantüin mmoluꞌumüin chajee nümaꞌanajee Maleiwa saꞌaka tü sirumakat —nümakalaka Jesús namüin.
Otta müshia chi laülaashikai napüleerua na sacerdotekana, nüsükülijakalaka tü nüsheꞌinkat sütüma tü jashieekat sünain nümüin namüin na laülaayuu judíokana napüshua: —Eꞌrütkatche maꞌi aaꞌin wayumüin süka sünüiki nümüin Maleiwa. Nnojolüitpa cheꞌojaain wayuu wamüin aküjüinjatkat nüchiki.
Jaapüitpa nünüiki sünain wanaawain nia nümaa Maleiwa naashin. ¿Kasa anaka süpüla aaꞌinnaa nüka? —nümakalaka namüin. Nasouktakalaka nümüin: —Anakaja suꞌutinnüle aaꞌin —müshii naya.
Je jooluꞌu waneeirua naꞌaka, nejenaakalaka nuꞌuutajee Jesús. Nakoꞌoyojooin tü noꞌukot süka kuluulu sümaa nasheꞌetüin nia sünain namüin nümüin: —Müleka pialeje chi Cristo Nüneekajalakai Maleiwa, püshantaja saaꞌu jaralin asheꞌetüin pia —namakalaka nümüin sünain nemeꞌerainpalain nia. Nayasaꞌa na susurulaatsekana tü aꞌwaajüleekat, naꞌyaatayaa namüshi nia.
Wanaa sümaa yaain Jesús suluꞌu nipia chi laülaashikai, chashi Pedro joyotüin anooipaꞌa suluꞌu tü paatiakat. Sürütkaakalaka wane majayüt nünainmüin, tü nüchepchiakat chi laülaashikai napüleerua na sacerdotekana.
Shiirakaakalaka nümüin wanaa sümaa naatulujaꞌalüin. Sümakalaka nümüin: —Piaꞌayaꞌasa wane nümaapüꞌükai Jesús chi Nazaretjeꞌewaikai —sümakalaka nümüin.
Otta Pedro, nunujulajakalaka sünain nümüin sümüin: —Nnojoishi teꞌraajüin chi pümakai tamüin, nnojotsü tatüjaain aaꞌu tü paashajaakat achiki —nümakalaka sümüin sünain nüsünülaain eemüin tü soꞌukot paatia. Akootoleꞌerajaa müshia wane kaliina.
Shiꞌrapa nia süchikua tü achepchieekat, sümakalaka namüin na wayuu eejanakana suluꞌu tü paatiakat: —Aluꞌusa chia, nümaapüꞌüshi Jesús —sümakalaka namüin.
Naattajaakalaka Pedro nüchikua. Shiasa mapa yaaulerü, sürütkaakalaka wane wayuuirua eekana suluꞌu tü paatiakat nünainmüin Pedro sünain namüin nümüin: —Piaꞌayaꞌasa wane nümaapüꞌükai chira wayuukai, süka Galileajeꞌewalin pia wanaa nümaa —namakalaka nümüin.
Nümakalaka Pedro namüin: —Taküjüin tachikua jümüin nuꞌupala Maleiwa sünain nnojolin teꞌraajüin chira wayuukai —nümakalaka namüin.
Akootoleꞌerajaa müshia wane kaliina nüchikua. Sotokalaka naaꞌin Pedro tü nümakat Jesús paala nümüin: “Süpülapünaa niꞌyalajüin wane kaliina piantua soꞌu aikat tüü, apünüintueechi taya punujulajüin achiki sünain piꞌraajüin taya”, nümakat. Nujuittaakalaka Pedro yalajee yala sünain mojuin maꞌi naaꞌin sünain niꞌyalajashaanain.
Shiasa mapa jaꞌyuupa, outkajaashii nachikua na laülaashiikana naꞌakajee na sacerdote judíokana, na laülaayuushiikana naaꞌu na judíokana, na karalouktamaajanakana, ooꞌulaka napüshua na waneeirua laülaayuu judío suluꞌukana tü kanüliakat Sanedrín. Naashajaajiraain süchiki tü naaꞌinrüinjatkat süpüla noꞌutirüinjatüin naaꞌin Jesús. Noꞌunitkalaka Jesús sünain kapüin nia natüma nünainmüin Pilato chi Romajeꞌewaikai sülaülashikai tü mmakat Judea soꞌu kaꞌikat tia.
—¿Piaꞌaya chi Aluwataashikai saaꞌu wayuu judío? —nümakalaka Pilato nümüin. Nümakalaka Jesús niꞌipajee: —Shiaꞌaya tia pümakat.
Naküjakalaka na laülaashiikana naꞌakajee na sacerdote judíokana nümüin Pilato sünain naaꞌinrüin Jesús wainma kasa mojusü naajüin.
Nümakalaka Pilato nümüin Jesús: —Paaꞌinrüin wainma kasa mojusü naashin nala wayuukana. ¿Jamüshi nnojoikaꞌa püsouktüin shiꞌipajee tü namakat?
Otta müshia Jesús, koꞌutüshi neꞌe nuulia. Tanataakalaka naaꞌin chi sülaülashikai mma sükajee tia.
Waneepia suꞌunnaꞌawai tü Pascuakat, natüjainsü na judíokana taashiwalinjachin wane püreesashi nütüma chi sülaülashikai mma, chi naneekakai na wayuukana süpüla taashii.
Je wanaa sümaa tia, eeshi wane wayuu kanüliashi Barrabás, püreesashi nia namaa na nüpüshikana, na oꞌutüshiikana saaꞌin wayuu sünain ashutaa saaꞌu tü sülaülakat mma.
Süntakalaka joo tü wattakat saalii wayuu nünainmüin Pilato süpüla achuntaa süpüleerua naaꞌinrüinjatüin tü naaꞌinrapüꞌükat namüin.
—¿Jücheküin süpüleerua niainjachin tajütüin jooluꞌu chi Aluwataashikai saaꞌu wayuu judío? —nümakalaka Pilato sümüin.
Anasü nümüin Pilato müleka taashire Jesús, süka nütüjaain naaꞌu na laülaashiikana naꞌakajee na sacerdote judíokana sünain naapuushin Jesús sükajee neꞌe naꞌürülaain nünain.
Otta na laülaashiikana naꞌakajee na sacerdote judíokana, najütüin wane wayuuirua saꞌakamüin tü wattakat saalin wayuu süpüla nashüküjainjatüin shia süpüla süchuntüin nümüin Pilato niainjachin taashin Barrabás.
Nüsakirakalaka Pilato naya: —¿Kasa taaꞌinrüinjatka joo nüka chi “Aluwataashikai saaꞌu wayuu judío” jümakai?
Süsouktakalaka tü wayuukolüirua süpüshua nümüin: —Püchitira saaꞌu kuruusa.
Nümakalaka Pilato sümüin: —¿Jamüshi takacherirüinjachikaꞌa nia? ¿Kasa naainjalaka? Otta müshiꞌiya na wayuukanairua, masütaajusalii sümaa nekiisa: —Püchitira saaꞌu kuruusa —namakalaka nümüin nachikua sünain emetuluin maꞌi nanüiki.
Otta Pilato, süka nücheküin süpüleerua talatüinjatüin saaꞌin tü wayuukolüirua nüka, nüjütirakalaka joo Barrabás nanainmüin. Naapakalaka joo Jesús sümüin tü nusurulaatsekalüirua süpüla naꞌyaajüinjachin nia je süpüla nakacherüinjachin nia sünain kuruusa süpüla ouktaa.
Nuꞌuninnakalaka Jesús sütüma tü nusurulaatsekalüirua Pilato suluꞌumüin tü laülaapiakat. Seenajakalaka tü waneeirua surulaatkalüirua süpüla shiꞌrajüinjatüin nukua Jesús.
Saꞌatakalaka wane asheꞌinyüü anasü nünain, jepisiiyaa, maa aka saaꞌin nüsheꞌin wane aluwataai saaꞌu mma, süpüla shimeꞌerainpalain nia. Shiꞌitaakalaka wane kotse keimsesü saaꞌu nikii.
Oꞌttüsü tü surulaatkalüirua sünain maa: —Pia chi Aluwataashikai saaꞌu wayuu judío —sünain maa nümüin sünain shimeꞌerainpalain nia.
Shiꞌyaajakalaka nia kojuyatua nüraloꞌupünaa süka wane waraaratchon. Süsapainyoꞌukayaakalaka nümülatuꞌu sünain naꞌwaajayaain nia.
Shiasa süchikijee shimeꞌerainpalain nia, saakatüin tü asheꞌinyüü anasükat saꞌatakat paala nünain. Saꞌatüin tü nüsheꞌinkat nünain süchikua süpüla suꞌunirüinjachin nia yalajee yala süpüla sükacherüinjachin nia süpüla ouktaa.
Wanaa sümaa nuꞌuninnüin Jesús natüma na surulaatkana eemüinjachire nükachennüinjachin natüma, antüshi Jerusalénmüin wane wayuu Cirenejeꞌewai kanüliashi Simón, chi nüshikai Alejandro ooꞌulaka Rufo. Nütaꞌünnakalaka joo natüma na surulaatkana süpüla nülüꞌüjainjatüin tü wunuꞌu akachennüinjachikat anain Jesús.
Noꞌunirakalaka Jesús eemüin wane wutai kanüliasü Gólgota, “Ekiyüükat” maluꞌut tia.
Je chamüin chaꞌaya, naapüin na surulaatkana nümüin Jesús wane wiino kaꞌakasü “mirra” süpüla nüsüinjatüin. Otta niyouktüin shia.
Nayasaꞌa na surulaatkana süchikijee nakacherüin Jesús sünain tü kuruusakat, nashantanajiraakalaka saaꞌu tü nüsheꞌinkat süpüla natüjaainjatüin saaꞌu jaralin makatüinjachin apüla süpüshi tü nüsheꞌinkat waneꞌewai nakua.
Akachennüshi Jesús maa aka yaamüin kaꞌikat.
Eesü ashajünüin tü kasalajanakat anainjee nia sünain wane taapüla akachennüsü iipünaa sünain tü kuruusa kanainkat nia. Müsü mayaa:
Je nümaa Jesús, akachennüshii piamashii wayuu kaꞌruwarannuu oꞌutünüinjanakana aaꞌin wanaa nümaa. Akachennüshi wane nikialuꞌujee ooꞌulaka wane nüpeꞌeruꞌujee.
Je sükajee tia, shikeraajüin tü ashajünakat paala nüchiki Jesús sünain maa: “Niaꞌaya wane kaainjaraiya saashin wayuu”, makat.
Tü wayuu eekai sülatüin nüꞌünnaa Jesús, eirakaasü nümüin sümaa mojuin sünüiki nümüin mayaa: —Aishaꞌajaa pia. Pujuttirüinjatü tü aꞌwaajüleekat Maleiwa sümaa pütameꞌerüinjatüin shia süchikua soꞌu apünüin kaꞌisan.
¿Jamakaꞌa nnojoikaꞌa püshakatüin saaꞌujee tü kuruusakat süpüla nnojolinjachin ouktüin pia? —sümakalaka tü wayuukolüirua nümüin Jesús.
Akaataꞌaya nanüiki na laülaashiikana naꞌakajee na sacerdote judíokana je na karalouktamaajanakana sünain nemeꞌerainpalain nia. Namajiraakalaka: —¿Jamüshisa nnojoikaꞌa nuꞌtteꞌerajiraain nümüiwa maa aka nuꞌtteꞌerapüꞌüin wayuu naashin?
Nia Cristo chi Aluwataashikai saaꞌu tü wayuu Israelkalüirua naajüin. Müleka nüshakatüle jooluꞌu saaꞌujee tü kuruusakat, anoujeena waya nünain —namakalaka. Otta müshiꞌiya na ouktajanakana wanaa nümaa Jesús, müshii aka naya sünain mojuin nanüiki nümüin.
Shiasa maa aka kaleꞌo, epiyuushijaasü mmapaꞌakat süpüshua, awasajaꞌaleesia maa aka aliika.
Shiasa aliuukapa kaꞌikat, nuꞌwaatakalaka Jesús sünain emetuluin nünüiki sünain nümüin:    (Je tüü, maluꞌut: “Tamaleiwasee, Tamaleiwasee, ¿jamüshi pia püpütakaꞌa taya tamüiwa?”, müsü.)
Je saapapa nünüiki Jesús wane wayuuirua shaꞌwashawatsü nüꞌütpaꞌa, müsü shia: —Nuunejüin Elías chi nünüikimaajachikai Maleiwa —sümakalaka.
Awataa müshia wane wayuu sünain asaajaa wane maawüi ocholotinnüsü shiroku wane asüüshi jashüꞌüsü shiꞌiruꞌusü wane lumia süpüla shiꞌitaanüinjatüin sünain niimata Jesús. Nümakalaka chi wayuukai: —Anakaja müleka waꞌatapajüle watüjaaiwa saaꞌu müleka nünteechire Elías süpüla nüshakatirüinjachin nia —nümakalaka.
Nuꞌwaatakalaka emetut Jesús nüchikua nümüin Maleiwa. Ouktakalaka nia süchikijee.
Je suluꞌu tü aꞌwaajüleekat Maleiwa wanaa maꞌi sümaa ouktüin Jesús, asüküijaasü pasanainpünaa sünain tü kuluulu soꞌulujunakat tü paü shiinaluꞌusükat.
Je chi sülaülashikai surulaat shaꞌwatakai nümülatuꞌu Jesús, naapapa nikiise Jesús je niꞌrapa nia sünain ouktaa, nümakalaka: —Shiimüinyala maꞌi sünain niain chi Nüchonkai Maleiwa —nümakalaka.
Je wanaa sümaa yaain Jesús sünain tü kuruusakat, eesü wane jieyuuirua wainma sünain ananajaa maa aka türa. Naya na antüshiikana nümaa Jesús Jerusalénmüin, na aaꞌinmajapüꞌükana nia namaa na nikirajüinkana paala wanaa sümaa waraittapüꞌüin naya Galileapünaa. Je naꞌaka na jieyuukana, eesü María Magdalena, ooꞌulaka María tü niikat Jacobo chi emülieekai je José, ooꞌulaka Salomé, ooꞌulaka waneeirua wainma antüsükalüirua nümaa Jesús Jerusalénmüin.
Je tü kaꞌi ouktakat oꞌu Jesús, shia tü kaꞌi süꞌlakajaakat oꞌu shiküin tü wayuukolüirua süpüla tü kaꞌi sheemeraainjatkat oꞌu. Eejachi wane wayuu kanüliashi José, chajeꞌewai Arimatea, noꞌuluku na laülaashii sulujunakana tü kanüliakat Sanedrín, eekai kojutüin natüma. Aꞌatapajüshi nia nükalia Maleiwa süpüla aluwatawaa. Je motsapa kaꞌi, oꞌunamaatüshi nia eemüin Pilato sünain nnojolin mmolüin süpüla achuntaa müliashii süpüla niꞌitaainjachin nia suluꞌu woowira.
Niasaꞌa Pilato, süka nnojolüin niyaawatüin naaꞌu Jesús sünain ouktüichipain, nüsakirüin wane sülaülashi surulaat sooꞌopünaa tia.
Shiasa nütüjaapa saaꞌu sünain ouktüichipain Jesús, naapüin nümüin José süpüla nüshakatirüinjachin müliashii saaꞌujee kuruusakat.
Je José, nikeraajatüjülia wane kuluulu kanüliasü “linoin”. Nüshakatirakalaka müliashii sünain nükoꞌoloin nia süka tü kuluutkot. Eejatüjaꞌa wane woowira akumajiruushi paala nütüma José suluꞌu wane ipa müleꞌo süpüla nüpüshi. Akumajuushi tü shirousekat süka wane ipa müleꞌo. Niꞌitaakalaka müliashii suluꞌu tü woowirakat sünain nüsürülüin tü woowirakat süka tü ipakat.
Eꞌnnüsü sütüma María Magdalena ooꞌulaka María tü niikat José eejachire niꞌitaanüin müliashii.
Je suwasajaapa aikat süchikijee tü kaꞌi neemeraakat oꞌu na judíokana, oꞌunüsü María Magdalena ooꞌulaka María tü niikat Jacobo ooꞌulaka Salomé eemüin tü woowirakat eejachire niꞌitaanüin Jesús. Nalüꞌüjüin wane wunuꞌu jemeta eejuut ayalajuushi paala natüma süpüla neꞌitaainjatüin shia naaꞌu müliashii.
Aashajaajiraashii naya wopuluꞌu sünain maa: —¿Jarai cheje aakatüinjachika wamüin tü shirousekat soꞌuluꞌujee tü woowirakat?
Shiasa nantapa chamüin, nanta anainrü süsünneꞌeruushin tü ipa müleꞌo shirousesükat tü woowirakat.
Je nekerolapa suluꞌumüin tü woowirakat, neꞌrakalaka wane jimaꞌai joyotüin nekialuꞌujee sünain kasuuin maꞌi nüsheꞌin. Sainkuukalaka maꞌi naaꞌin na jieyuukana sütüma tü neꞌrakat.
Nümakalaka chi jimaꞌaikai namüin: —Nnojo jainkuuin aaꞌin. Tatüjaa aaꞌut sünain jüchajaain nüchiki Jesús chi Nazaretjeꞌewaikai, chi akachennakai paala süpüla ouktaa. Nnojoishi nia yaaya. Osoꞌiraaitpa naaꞌin nüchikua. Jürütkaa jümaala jiꞌrajaaiwa tü nüchikanainkat eejachire nia süpütüin wayuu.
Anakaja jooluꞌu müleka juꞌunüle süpüla jüküjainjatüin nüchiki nümüin Pedro je namüin na waneeirua nikirajüinkana. Meena jia namüin: “Oꞌuneechi jooluꞌu nia jüpüleerua Galileamüin. Jiꞌreechi nia chaꞌaya maa aka tü nümakat paala jümüin”, meena jia —nümakalaka namüin.
Nakutkujaakalaka na jieyuukana je ponosü maꞌi naaꞌin tü neꞌrakat. Napantajaakalaka yalajee suluꞌujee tü woowirakat. Nnojoliishii aküjayaain süchiki tü neꞌrakat sümüin wayuu süka mmolüin maꞌi naya.
Osoꞌiraasü naaꞌin Jesús soꞌu tü palajatkat kaꞌi suꞌttiakat semaana. Eeꞌiyataashi nia sümüin María Magdalena wattaꞌa maalü nnojoliiwaꞌaya shiꞌrüin nia wayuu. Tü Maríakat anülia, shia tü ayuꞌnnakat oulia akaratshisü yolujaa paala nütüma Jesús.
Süchikijee shiꞌrüin Jesús, oꞌunüsü María sünain aküjaa nüchiki namüin na wayuu nümaajanakana paala. Eejana naya süpüla sünain aꞌyalajaꞌalüin süka mojuin maꞌi naaꞌin.
Shiasaꞌa süküjapa namüin sünain shiꞌrüichipain Jesús sünain kataa oꞌu, nnojotsü noonooin amaa tü sünüikikat.
Je süchikijee tia, eeꞌiyataashi Jesús namüin wane piamashii noꞌuluku sünain waraittüin naya suluꞌu wopu. Mayaainje waraittüin nia namaa, nnojoishi nayaawatüin.
Oꞌunüshii naya süchikijee nayaawatapa Jesús sünain aküjaa nüchiki namüin na napüshikana. Otta müshiꞌiya naairua, nnojoliishii oonooin sümaa tü nanüikikat.
Je süchikijee mapa, eeꞌiyataashi Jesús namüin na nikirajüin polookana waneemüin. Ekaashii naya nüpüla. Nüchiajaain naya süka matsüin nanoula je süka manoujüinyeein naya, süka nnojoliin noonooin sümaa nanüiki na wayuu eꞌrüshiikana nia süchikijee susoꞌiraain naaꞌin.
Je shiasa mapa, nümakalaka Jesús namüin na nikirajüinkana: “Juꞌuna jumata sainküin mmakat süpüshua süpüla aküjaa tachiki tayakai, chi Oꞌtteꞌerüikai, sümüin wayuu süpüshuaꞌaleꞌeya.
Chi wayuu eekai nünoujain tanain sünain nuwoutisaajünüin, oꞌttaajeechi tatüma. Aluꞌusa chi eekai nnojolin nünoujain tanain, kasalajaneerü nümüin naainjala.
“Chi wayuu eekai nünoujain tanain, naaꞌinreerü tatüma kasa eekai isain süchiki wayuu, tü nütüjakat apüleerua Maleiwa nümüiwa. Ounteechi ayuꞌlaa yolujaa je aashajawaa süka pütchi waneejatü.
Müleka naapaale wane wüi ouktasiroꞌut, je müleka nüsüle wane emeneenajia, nnojoleechi ouktüin sütüma. Je niꞌitaapa najapü saaꞌu wayuu eekai ayuulin, aneerü”, nümakalaka Jesús namüin na nikirajüinkana.
Shiasa süchikijee naashajaain chi Senyotkai Jesús namüin, nuꞌuninnakalaka chaa iipünaamüin eemüin chi Maleiwakai sümaa nüikkalaain nikialuꞌujee.
Nayasaꞌa na nikirajüinkana, noꞌunakalaka sainküin mmakat süpüshua sünain aküjaa nüchiki sümüin wayuu. Je sütüjaanakalaka aaꞌut sütüma wayuu sünain pansaain nanüiki, süka nakaaliijünüin nütüma chi Senyotkai süpüla aaꞌinraa tü kasa anasü nütüjakat apüleerua Maleiwa nümüiwa.
Teófilo, pia kojutkai sütüma wayuu, tashajeerü jooluꞌu pümüin nüchiki Jesucristo, tü aküjünakat wamüin natüma na eꞌrapüꞌükana tü naaꞌinrakat kataiwaꞌaya noꞌu, na aneekajuushikana süpüla ekirajaa tü shiimainkat. Je wainma wayuu, maa aka wayakana, eekai naapajüin tü nüchikikat Cristo, nashajüin nüchiki sümüin wayuu, süka nayaawatüin saaꞌu sünain shikeraajüitpain wainma tü pütchi nüküjakat chi Maleiwakai paala. Otta tayakai, süchikijee taapüin nüchiki Cristo, tasakirapüꞌüin anainrü. Je jooluꞌu süka tatüjaain saaꞌu sünain shiimüin tü taapakat achiki, taloꞌirüin sukuaippa süpüla tashajüinjatüin pümüin, süpüla lotüin pikiiruꞌu sünain shiimüin süpüshua tü ekirajünakat anain pia.
Je paala sümaiwa, wanaa sümaa nuluwataain Herodes suluꞌu tü mmakat Judea, eeshi wane wayuu sacerdote judío kanüliashi Zacarías, ooꞌulaka tü nuꞌwayuusekat kanüliasü Elisabet. Nuuꞌuliwoꞌu naya Aarón, chi palajachikai sacerdote naꞌakajee na judíokana. Aꞌyataashi Zacarías nümüin Maleiwa namaa na waneeirua sacerdote aluwataaushikana nütüma Abías.
Otta Zacarías sümaa tü nuꞌwayuusekat, anashii naya noꞌuluꞌu Maleiwa sümaa lotüin nakuaippa nuꞌupala süka naaꞌinrüin waneepia süpüshua tü nuluwataakat anain.
Otta machooinsalii naya sünain laülaain süka maralüin Elisabet.
Alüꞌütsü nakalia na sacerdote aluwataaushikana nütüma Abías süpüla naꞌyataainjanain nümüin Maleiwa. Wanaa sümaa naꞌyataain sünain sacerdotein, aneekünüshi Zacarías naꞌakajee süpüla nikerolüin suluꞌumüin tü aꞌwaajüleekat chi Maleiwakai süpüla naꞌajüin wane wunuꞌu jemeta eejuut sünain aꞌwaajaa Maleiwa.
Je wanaa sümaa naꞌajüin tü wunuꞌukot, eesü jutkatüin süpüshua tü aꞌwaajüsükalüirua yaa anooipaꞌa sünain aashajawaa nümaa Maleiwa.
Antalaa müshi wane aapiee chajee eejee Maleiwa nünainmüin Zacarías. Shaꞌwatüshi chi aapieekai yaa nikialuꞌujee süꞌütpaꞌa tü aꞌajüleekat tü wunuꞌukot.
Otta niꞌrapa chi aapieekai, ayoꞌujaasü naaꞌin sümaa mmolüin maꞌi nia neema.
Nümakalaka joo chi aapieekai nümüin: —Zacarías, nnojo mmolüin pia teema. Naapüinjatü chi Maleiwakai jooluꞌu pümüin tü kasa püchuntakat nümüin. Kachonweerü pümüin tü puꞌwayuusekat wane joꞌuu toolo. Anakaja piꞌitaale nünülia Juain.
Talateerü maꞌi saaꞌin wayuu wainma saapapa nüchiki sünain niweetüin, je talateerü maꞌi paaꞌin nümaa weinshi.
Kojuteechi nia nütüma Maleiwa sümaa eeinjachin chi Naaꞌinkai suluꞌu naaꞌin waneepia, süpülapünaa jemelin nia je süpüla kaꞌikat süpüshua. Je süpüla sütüjaain naaꞌu wayuu sünain aneekuushin nütüma Maleiwa, anashi müleka nnojoire nüsüin wane asüüshi eekai jashüꞌüin.
Nükaaliijeerü chi püchonkai wainma tü wayuu Israelkalüirua süpüla sünoujainjatüin nünain chi Maleiwakai.
Oꞌuneechi nia nüpüleerua Maleiwa sünain katsüin naaꞌin nütüma chi Naaꞌinkai, maa aka naaꞌin Elías chi nünüikimaajachikai Maleiwa paala sümaiwa. Je sütüma nünüiki chi püchonkai, aijiraweerü wayuu wainma sümaa süchooin süchikua. Je na wayuukana ayouktapüꞌükana nünüiki Maleiwa, nayaawateerü aaꞌu sünain kekiin na nüchooinkana Maleiwa je oꞌtteena naya sünain naapüin nanüiki. Shiimüꞌinya sünain yapajeerüin saaꞌin wayuu wainma nüpüla Maleiwa sütüma nünüiki chi püchonkai, je kamaneejeena naya nümüin nüntapa nanainmüin —nümakalaka chi aapieekai nümüin Zacarías.
Nüsakirakalaka Zacarías chi aapieekai: —Laülaaichi maꞌi taya, je taꞌwayuuse, laülaairü. ¿Kaseerü tatüjaaka atüma saaꞌu sünain shiimüin tü püküjaitpakat tamüin süchiki sünain kachonweerüin tü taꞌwayuusekat?
Nüsouktakalaka chi aapieekai: —Taya Gabrielkai anülia, nümaꞌanajeejachikai Maleiwa. Aluwataaushi taya nütüma pünainmüin süpüla taküjainjatüin pümüin süchiki tü kasa anasü alateetkat jümüin.
Je süka nnojolin pünoujüin joo tanüiki, manüleechi pia. Je waneꞌereꞌeya paashajaain shikettaajapa sükaꞌiya tü taküjakat achiki pümüin —nümakalaka nümüin Zacarías.
Wanaa sümaa naashajaain, asukaasü tü wayuukolüirua yala anooipaꞌa nüpüla süka kamaꞌain maꞌi nia yala suluꞌu tü aꞌwaajüleekat.
Je nujuittaapa, isasü nüchiki naashajaain namaa na wayuukana süka manülin nia. Otta saaꞌu naashajaain namüin süka najapü, nayaawata aaꞌu sünain shiiꞌiyataain nümüin wane kasa yala suluꞌu tü aꞌwaajüleekat.
Shiasa kettaapa sükalia niꞌyataain Zacarías sünain sacerdotein nia, oꞌunüshi nipialuꞌumüin.
Shiasa süchikijee tia, ipootsü joo Elisabet tü nuꞌwayuusekat. Süsürülaakalaka maa aka jaꞌrai kashi.
Aꞌwaajüsü Maleiwa sünain: “Nümüliajüin taya chi Maleiwakai saaꞌu anamiain maꞌi nia tamüin. Nnojoleerü joo taya shimeꞌerainpalain wayuu saaꞌu maralüin taya”, sünain sümüin nümüin.
Shiasa maa aka aippirua kashi sünain ipoolüin Elisabet, aluwataanüshi chi aapieekai Gabriel nütüma Maleiwa sünainmüin wane majayülü kepiasü suluꞌu wane pueulo kanüliasü Nazaret suluꞌu tü mmakat Galilea. Otta sünülia tü majayütkat, María. Nnojoyülia shia nünainpünaain wayuu toolo. Achuntuushiirü shia nütüma wane wayuu José anüliai süpüla nuꞌwayuuse. Otta José, nuuꞌuliwoꞌu David chi sülaülakai mma paala sümaiwa.
Nüntakalaka joo chi aapieekai sünainmüin María sünain nümüin sümüin: —¿Jamayaa pia? Eeshi chi Maleiwakai pümaa süka kojutüin maꞌi pia nütüma.
“¿Jamaluꞌut cheje nünüiki tamüin makalaka jooluꞌu nüsaküin taya?”, majataasü saaꞌin María süka sainkuuin saaꞌin sütüma tü nümakat chi aapieekai sümüin.
Ayatshi chi aapieekai aashajaain sümüin: —María, Nnojo mmolüin pia neema Maleiwa, süka nüneeküin pia süpüla wane kasa anasü.
Ipooleerü joo pia. Jemeyuleerü pia nümaa wane joꞌuu toolo je piꞌitaajeerü nünülia chi joꞌuukai Jesúsüin.
Kojutshaateechi chi joꞌuukai nütüma chi Maleiwa Miyoꞌushikai maꞌi sümaa: “Pia Tachonka”, nümeechin nümüin. Aneekuushi chi joꞌuukai nütüma Maleiwa süpüla nuluwataainjatüin tü wayuu judíokalüirua, tü nuuꞌuliwoꞌukalüirua Jacob, maa aka nuluwataapüꞌüin paala sümaiwa chi putuushikai David. Müichia nnojolin ooꞌulaain suulia aluwatawaa —nümakalaka chi aapieekai sümüin María.
Otta sünüiki María nümüin: —¿Jamakuaippatkai taya kachoinjatüin sünain nnojolüin nünainpünaain taya wayuu toolo? —sümakalaka.
Asouktüshi joo chi aapieekai: —Chi Maleiwa Miyoꞌushikai maꞌi, nuluwataainjachi chi Naaꞌinkai pünainmüin. Niꞌitaweetkalaka pümüin kachonwaa, süpüla “Pia Tachon Maainjalasaikai”, süpüla nümünüinjachin chi joꞌuukai nütüma Maleiwa.
Soto paaꞌin sünain nnojolüin kasain isain nüchiki Maleiwa. Je wane kasaya: tü püüꞌitkat Elisabet, tü maratkat paala, aippiruairü kashi sünain ipoolüin shia. Mayaasüje laülaain, kachonsü. Shiimüin sünain nnojolüin kasain isain nüchiki Maleiwa —nümakalaka chi aapieekai sümüin María.
Sümakalaka joo María niꞌipajee: —Anuuitpaja joo taya nümüin Maleiwa. Anashi müleka naaꞌinrüle taka tü püküjakat achiki tamüin. Shiasa süchikijee tia, oꞌunüshi chi aapieekai sümaꞌanajee.
Je süchikijee maa aka palitchon kaꞌi, oꞌunüsü María sünain suwaꞌülaain chaa eemüin Elisabet eere kepiain shia nümaa Zacarías chi suꞌwayuusekai suluꞌu wane pueulo pasanain sünain uuchi suluꞌu tü mmakat Judea. Je süntaiwaꞌaya María nepialuꞌumüin, süsaküin Elizabet.
Je saapaiwaꞌaya Elisabet sünüiki María, akutulaashi chi süchonkai yaa süleꞌeruꞌu. Je Elisabet, wanaa sümaa tia, antüshi chi Naaꞌinkai Maleiwa saaꞌu süpüla sümüin
sümüin María, sünain emetuluin sünüiki: —Anataꞌaleesüjaꞌa maꞌi pia nütüma Maleiwa suulia jieyuu maleekalia. Je anataꞌaleeshijaꞌa maꞌi chi joꞌuu jemeyuleetkai amaa pia.
Atak, anasüja müin teꞌiyouin pia, pia niikat chi Tasenyotsekai.
Taapaiwaꞌaya pünüiki sünain püsaküin taya, akutulaashi chi tachonkai taleꞌeruꞌu süka talatüin naaꞌin.
Anataꞌaleesüjaꞌa maꞌi pia, süka pünoujain sünain shikettaajünüinjatüin süpüshua tü nüküjakat achiki Maleiwa pümüin —sümakalaka Elisabet sümüin María.
Eeꞌirajüsü joo María sünain suꞌwaajüin chi Maleiwakai: “Kojutüshi maꞌi chi Tamaleiwasekai tatüma süka süpüshua taaꞌin. Talatashaatasü maꞌi taaꞌin nümaa, süka niain oꞌtteꞌerüinjachin taya
je süka nükaaliijain taya nüchepchiakat saꞌakajee tamüliala. ‘Anataꞌaleesüjaꞌa maꞌi shia nütüma Maleiwa’, meerü tamüin wayuu jooluꞌu je watta kaꞌi,
süka naaꞌinrüin kasa anashaatasü maꞌi tamüin. Taꞌwaajüin chi Maleiwakai süka pülashin nia je süka maainjalain.
Nümüliajüin paala chi eekai kojutüin nia nütüma, je ayateechi nia amüliajüin na eekana kojutüin nia natüma.
Je süka pülashin maꞌi nia, naaꞌinrüin tü kasa ponokot saaꞌin wayuu. Na eekana pülain naaꞌin nuulia, maa aka na sülaülashiikana mma, mapülainsalii nütüma. Otta tü wayuu mapülainsatkalüirua, kojutshii naya nütüma.
Chi eekai alin jamü nümüin, emirashi kasa anasü nütüma, otta chi washitshikai, ajütünüshi nümaꞌanajee nütüma sünain majapuluꞌujanain.
Je waya nüchepchiakana Maleiwa, na nuuꞌuliwoꞌukana Israel, aaꞌinmajünüshii waya nütüma,
süka pansaain nünüiki namüin na watuushikana sünain nümüin namüin, ‘Tamüliajeena waneepia Abraham ooꞌulaka na nuuꞌuliwoꞌukana’ ”. Shia tü sümakat María sünain suꞌwaajüin chi Maleiwakai.
Je süchikijee maa aka apünüin kashi sünain chain María sümaꞌana Elisabet, aleꞌejüsü shipialuꞌumüin süchikua.
Shiasa kettaapa joo tü sükaliakat Elisabet jemeyulajatkat oꞌu shia, jemeyuttaalakalaka shia nümaa wane joꞌuu toolo.
Je na süpüshikana ooꞌulaka na wayuu kepiakana pejepünaa sünain, naapaiwaꞌaya süchiki, wanaawajiraasü naaꞌin sümaa Elisabet sünain talatüin maꞌi naaꞌin. Nayaawata aaꞌuchi chi Maleiwakai sünain nümüliajüin Elisabet, tü maratkat paala, sünain naapüin kachonwaa sümüin.
Je nakuaippa na judíokana nümüin wane joꞌuu toolo, oꞌyotoona atachi, süka shiain niyaawasein wane nüpüshikai Maleiwa. Je süntapa mekiisat kaꞌi nükalia chi süchonkai Elisabet, antüshii na süpüshikana ooꞌulaka na kepiakana pejepünaa sünain süpüla eꞌrajaa sukua tü oꞌyotoonookat ata. —Anasü Zacaríasüi nünülia wanaawaiwa nünülia nümaa chi nüshikai —müsü naashajiraala na wayuukana.
Otta sünüiki tü niikat: —Nnojo. Eꞌitaaneerü Juain nünülia —sümakalaka.
Nasouktakalaka joo na wayuukana: —Nnojoishi wayuu eekai Juain nünülia saꞌaka tü jüpüshikalüirua.
Aashajaashii joo na wayuukana süka najapü nümüin nüshi chi joꞌuukai sünain nasakirüin nia sünain tü nünüliainjatkat chi nüchonkai.
Nüsaajitkalaka joo Zacarías wane taapüla süpüla nüshajüinjatüin sünain. Otta tü wayuukolüirua, ainkuusü maꞌi saaꞌin sütüma tü nüshajakat: “Eꞌitaanüitpa Juainjatüin nünülia”, müsü tü nüshajakat.
Je wanaa sümaa yaain nüshajüin, kanüꞌiraa müshi. Nuꞌwaajakalaka joo chi Maleiwakai.
Ponusü maꞌi saaꞌin tü wayuu eꞌrajaasükalüirua nukua chi joꞌuukai tü neꞌrakat. Otta tü wayuu kepiasükalüirua saꞌakapünaa tü uuchikat yala suluꞌupünaa tü mmakat Judea, yootüshii maꞌi naya süchiki süpüshua tü alatakat.
“¿Wanewee cheje wayuu anashi chi joꞌuukai miyoꞌupa nia?”, müshii naya, süka nayaawatüin naaꞌu sünain naaꞌinmajünüin nütüma Maleiwa.
Otta Zacarías, chi nüshikai chi joꞌuukai, antüshi chi Naaꞌinkai Maleiwa naaꞌu süpüla nuuntüinjatüin nüküjain süchiki tü naaꞌinrüinjatkat chi joꞌuukai. Müshi nia namüin na wayuukana:
“Waya nuuꞌuliwoꞌukana Israel, anashii waꞌwaajüle chi Wamaleiwasekai. Sotüshii waya naaꞌin süpüla taashinjanain waya suulia waainjala
nütüma chi Oꞌtteꞌerüikai Pülashikai maꞌi, chi nuuꞌuliwoꞌukai David nüchepchiakai Maleiwa. Nia chi aküjünapüꞌükai achiki natüma na nünüikimaajanakana Maleiwa paala sümaiwa, na akatannakana suulia kaainjalaa.
Nikeraajüin chi Maleiwakai tü nümakat namüin na watuushikana sünain nümüliajüinjanain naya, tü pütchi eꞌitaanakat nütüma. Je jooluꞌu, watüjaa aaꞌulu sünain nuꞌtteꞌereenain waya noulia na waꞌünüükana je noulia na eekai kanain waya naaꞌin.
Pansaasü nünüiki chi Maleiwakai paala nümüin chi watuushikai Abraham sünain nümüin nümüin:
‘Piakai, namaa na püchooinkana, anajiraajeena jia tamaa je akatalaajeena jia suulia jaainjala. Takaaliijeena jia süpüla jiꞌyataainjanain tamüin waneepia sümaa nnojolüin mmolüin jaaꞌin neema na jüꞌünüükana, süka tajuittireenain jia namaꞌanajee’, müshi chi Maleiwakai nümüin”.
Aashajaashi joo Zacarías nümüin chi joꞌuukai: “Tachee, pieechi nünüikimaajachika chi Maleiwa Miyoꞌushikai maꞌi, süka puꞌunajachin nüpüleerua chi Senyotkai süpüla pikeraajüin tü nüpünakat nüpüleerua.
Paapireena na nüpüshikana Maleiwa sünain nümüliajüinapain naya. Je jooluꞌu, nülatireein naainjala noulia süpüla nuꞌtteꞌerüinjanain naya. Shiimüin sünain nüjütüinjachin chi Oꞌtteꞌerüikai wanainmüin chajee iipünaajee
süpüla nükaaliijainjanain waya mmotkana seema ouktaa saaliijee waainjala, je süpüla naapüinjatüin wane anaa wamüin”, müshi Zacarías nümüin chi nüchonkai.
Otta müshia chi joꞌuukai, ataralaashi joo nia sünain yalayalain maꞌi. Kepiashi nümüiwa chaꞌaya isashiipaꞌa kojuya juya süpülapünaa niweetüin sümüin tü wayuu Israelkalüirua.
Je tü wayuukolüirua sainküin mmakat süpüshua, aluwataanüshii naya nütüma chi sülaülashikai mma, Augusto Césarkai anülia, kepiakai Roma. Je chi sülaülashikai tü mmakat Siria eere kepiain María, nia Cirenio. Je soꞌu tü juya ipootkat oꞌu María, aapinnüsü wayuu süpüshua süpüla ayaawajünaa. Nnojotsü ayaawajünaajüin tü wayuukolüirua paalainka maa aka shiyaawajünüin jooluꞌu.
Ajütünüsü tü wayuukolüirua süpüshua suluꞌumüin suumain süpüla yaawaa chaꞌaya.
Otta müshia José, oꞌunüshi nuumainpaꞌamüin süpüla ayaawajünaa. Oꞌunüshi suluꞌujee tü pueulokat Nazaret eejachire kepiain suluꞌu tü mmakat Galilea chamüin suluꞌumüin tü mmakat Judea eemüin wane pueulo kanüliasü Belén, tü nuumainkat David sümaiwa chi nutuushikai. Shia nuumainka José maaꞌulu yaa süka niain nülüin David. Otta María, tü nüchuntalakat paala, oꞌunüsü nümaa sümaa jakütüin maꞌi shia.
Otta nantapa chamüin Belénmüin, wotüsü tü atunküleekat noulia. Kettaataalakalaka sükalia María süpüla jemeyulüinjatüin shia. Jemeyuttaalakalaka María nümaa chi shiꞌirumakai suluꞌu shipia mürüt. Sükoꞌoyotkalaka chi joꞌuukai süka wane kuluulu. Je sutunkirakalaka nia suluꞌu wane shiitain mürüt.
Je soꞌu aikat tia, eeshii wane wayuuirua arüleejülii sünain aaꞌinmajaa naꞌanneetse süpaꞌa wane anooishi chaꞌaya süꞌütpaꞌa Belén.
Niiꞌiyalaakalaka wane aapiee chajee iipünaajee namüin sümaa warattuuin tü mmakat nütüma süka nümaꞌanajeejachin nia Maleiwa. Mmotshaatashii maꞌi na arüleejüliikana sütüma tia.
“Nnojo mmolüin jia teema”, nümakalaka chi aapieekai namüin. “Taküjainjatü jooluꞌu jümüin süchiki wane kasa anasü talatüinjatkat amaa saaꞌin wayuu süpüshua.
Soꞌu kaꞌikat tüü, jemelichipa jümüin wane joꞌuu toolo yaa suluꞌu Belén, tü nuumainkat David. Nia chi Senyotkai, Cristokai anülia, chi Nüneekajalakai Maleiwa süpüla nuꞌtteꞌerüinjatüin wayuu.
Jünteechi anain chi joꞌuukai koꞌoyooin süka kuluulu sünain juꞌletachoin suluꞌu wane shiitain mürüt. Je sükajee tia, jütüjaweerü aaꞌu sünain shiimüin tü tamakat jümüin”, nümakalaka chi aapieekai namüin.
Je nümaa chi aapieekai, eweenuwaasü yaawala wane aapieeirua watta saalin iipünaajee sünain naꞌwaajüin Maleiwa neeꞌirainruꞌu sünain maa:
“Waꞌwaajüin chi Maleiwakai chaa iipünaa saaꞌu niiꞌiyatüin naꞌanasia sümüin wayuu yaa mmoluꞌu shiiꞌiree anajiraainjanain naya nümaa”.
Shiasa noꞌunapa na aapieekana nachikua iipünaamüin eemüin Maleiwa, aashajaajiraashii na arüleejüliikana nachikiruꞌu: —Jooꞌuya woꞌunaiwa Belénmüin weꞌrajaaiwa tü kasa alatakat, tü nüküjirakat achiki wamüin chi Maleiwakai —müshii naya.
Noꞌunakalaka joo na arüleejüliikana sünain nawaꞌülaain pueulopaꞌamüin eere nantüin sünain María je José ooꞌulaka chi joꞌuukai juꞌletachoin suluꞌu tü shiitainkat mürüt.
Je na arüleejüliikana süchikijee neꞌrüin chi joꞌuukai, naküja achikit sümüin wayuu süpüshua sünain kaapiain paala naya nüchiki chi joꞌuukai nütüma Maleiwa.
Je na aapakana nanüiki, ponusü maꞌi naaꞌin tü naküjalakat.
Otta María, jülüjasü saaꞌin waneepia tü shiꞌrakat paala ooꞌulaka tü saapakat achiki jooluꞌu, sümaa talatüin maꞌi saaꞌin sütüma.
Noꞌunakalaka joo na arüleejüliikana nepialuꞌumüin sünain naꞌwaajüin Maleiwa saaꞌu süpüshua tü neꞌrakat je süpüshua tü naapakat achiki, sünain wanaawain maꞌi shia sümaa tü aküjünakat achiki paala namüin.
Shiasa soꞌu tü mekiisatkat kaꞌi nükalia chi süchonkai María, keraasü joo nükalia süpüla shiꞌyotoonüin nüta, süka shiain niyaawasein wane nüpüshikai Maleiwa. Je soꞌu kaꞌikat tia, eꞌitaanüsü nünülia Jesúsüin, süka shiain eꞌitaanatüjülüin tia anülieekat nünain nütüma chi aapieekai paala süpülapünaa ipoolüin María.
Je saashin tü nüshajakat Moisés, wane wayuu judío süchikijee jemeyulaa, nnojotsü anain shikerolüin suluꞌumüin tü aꞌwaajüleekat Maleiwa soꞌu maa aka wane kashi, süka nnojolüin wulein shia nuꞌupala Maleiwa. Otta müshiꞌiya José sümaa María, keraapa nakalia sünain wuleinjanain naya, nalüꞌüjakalaka chi nachonkai Jerusalénmüin süpüla neꞌitaainjachin nia najapuluꞌu Maleiwa chaa suluꞌu tü aꞌwaajüleekat, süka
shiain sotüin naaꞌin tü nuluwataakat anain Maleiwa sümaiwa paala: “Chi joꞌuu eꞌirumaakai, eꞌitaanajachi tajapuluꞌu”.
Eesü namaꞌana wuchii oꞌutünajatkat aaꞌin nümüin Maleiwa maa aka sümakat tü nüshajakat Moisés: “Piama wawaachi, piama toomas shiale eekai motsoyünnuuchen”.
Je nantapa eemüin tü aꞌwaajüleekat, eekalaka napüla wane wayuu kanüliashi Simeón, kepiashi Jerusalén. Nia wayuuka anashi noꞌuluꞌu Maleiwa süka jüüjüüin waneepia nümüin. Naꞌatapüin Simeón tü kaꞌi akaaliijünüinjatkat oꞌu tü wayuu Israelkalüirua nütüma Maleiwa. Eeshi chi Naaꞌinkai Maleiwa nümaa,
je niiꞌiyatatüjülia nümüin Simeón sünain nnojolinjachin ouktüin nia süpülapünaa niꞌrüin Cristo chi Nüneekajalakai Maleiwa.
Eejachi Simeón napüla, süka neenakünüin chamüin nütüma chi Naaꞌinkai Maleiwa. Shiasa nantapa José ooꞌulaka María je Jesús chi nachonkai süpüla neꞌitaainjachin nia najapuluꞌu Maleiwa maa aka tü nümakat Moisés,
naapaakalaka Simeón chi joꞌuukai sümaa nuꞌwaajüin Maleiwa sünain maa:
“Maleiwakalee, Aluwataakai waaꞌu, keraataainja joo taya chi püchepchiakai süpüla ouktaa sünain anain taaꞌin, süka paaꞌinrüitpain tü püküjakat tamüin paala.
Teꞌrüichipa joo chi aneekünakai pütüma suꞌupala wayuu süpüshua süpüla nuꞌtteꞌerüinjachin wayuu.
Nütüma chi joꞌuukai, na gentilekana, na nnojoliikana püpüshin, nountüin neꞌraajüin pia. Je na püpüshikana Israelkana, naꞌwaajeechi pia naaꞌu chi joꞌuukai, süka pansaain pünüiki namüin”, nümakalaka Simeón.
Otta nüshi chi joꞌuukai sümaa tü niikat, ponüsü maꞌi naaꞌin tü aküjünakat nüchiki chi nachonkai.
Nümakalaka joo Simeón namüin: —Anataꞌaleeshiijaꞌa maꞌi jia. Otta sümüin tü niikat: —María, aneekuushi chi joꞌuukai nütüma Maleiwa süpüla sütüjaainjatüin saaꞌu tü wayuu Israelkalüirua sünain suꞌttaainjatüin nünainjee müleka sünoujale nünain. Akaajasa eekai nayouktüin, amülouijeena naya. Jaꞌyeetkalaka sünain niyouktünüin chi Maleiwakai süka niyouktünüin chi joꞌuukai. Je mojeerü maꞌi paaꞌin piꞌrapa tü eꞌralaakat wayumüin nümüin chi püchonkai —nümakalaka Simeón.
Je chaꞌaya suluꞌu tü aꞌwaajüleekat, eesü wane wayuu laülaa, oukta aꞌwayuuset, nünüikimaajatü Maleiwa kanüliasü Ana, nüchon Fanuel, nuuꞌuliwoꞌu Aser. Akaratshi neꞌe juya eejatüin shia nümaa chi suꞌwayuusekai süpülapünaa ouktüin nia.
Mekiisalüirü shikii juya pienchimüin sünain sümüiwain. Nnojotsü ojuittüin shia suluꞌujee tü aꞌwaajüleekat. Ayatsü soꞌukaꞌi, saꞌwai sünain suꞌwaajüin Maleiwa, sünain saashajaain nümaa je sünain saamajüin.
Wanaa sümaa najapuluꞌuin chi joꞌuukai Simeón, sürütkaakalaka joo Ana nanainmüin, sünain saapüin analuꞌut nümüin Maleiwa. Shiasa süchikijee tia, aküjasü waneepia nüchiki chi joꞌuukai namüin na wayuu aꞌatapajakana süpüla taashinjanain na wayuukana Israelkana suulia müliaa.
Otta müshia José sümaa María, süchiki naaꞌinrapa süpüshua tü aluwataanakat anain nütüma Moisés, aleꞌejüshii naya nümaa chi nachonkai noumainpaꞌamüin suluꞌumüin tü pueulokat Nazaret chaꞌaya Galilea.
Otta müshia chi joꞌuukai, jintüishi joo nia. Yalayalashi sümaa kekiin maꞌi nia, je niiꞌiyatüin Maleiwa waneepia naꞌanasia nümüin.
Je nakuaippa chi nüshikai Jesús sümaa tü niikat, oꞌunapüꞌüshii naya wwatua süpüla juyakat chamüin Jerusalénmüin sünainmüin tü miꞌiraakat kanüliasü “Pascua” münüin.
Je soꞌu tü polookot piammüin juya nuuyase chi nachonkai, oꞌunüshi nia namaa sünainmüin tü miꞌiraakat maa aka noꞌunapüꞌüin paala.
Shiasa keraapa tü miꞌiraakat, oꞌunüshii naya nachikua nepialuꞌumüin. Otta müshia chi nachonkai, nnojoishi oꞌunüin namaa. Saaꞌu wainmain wayuu sünain oꞌunaa namaa, nnojoliishii nayaawatüin saaꞌu sünain makatüin nia noulia.
Nnojoishi nia nasukajüin soꞌu tü waneekat kaꞌi waraittüin naya, süka yaayaain nia naashin saꞌaka tü wayuukolüirua. Otta natüjaapa naaꞌu sünain nnojolin nia namaa, nachajaakalaka nüchiki saꞌakapünaa tü napüshikalüirua je saꞌakapünaa tü neꞌraajüinkalüirua.
Je süka nnojolüin nantüin nünain, naleꞌejaakalaka nachikua yaawala Jerusalénmüin sünain nachajaain nüchiki chaꞌaya.
Je soꞌu tü apünüinkat kaꞌi, nantakalaka nünain suluꞌu tü aꞌwaajüleekat Maleiwa. Eekalaka nia joyotüin napüla naꞌaka na ekirajüliikana sünain aapajaa nanüiki je sünain asakiijaa naya.
Otta tü wayuu aapajüsükalüirua, ponüsü maꞌi saaꞌin tü nümakat chi jintüikai namüin na laülaayuukana, süka nütüjüin maꞌi asouktaa neꞌipajee.
Otta tü niikat nümaa chi nüshikai, ponüshi maꞌi naaꞌin chi nachonkai neꞌrapa tü naaꞌinrakat. Je mapa, sümakalaka tü niikat nümüin: —Tachonchee, ¿jamüshii nnojoliikaꞌa paapirüin waya sünain makatajachin pia? Achajaashii waya püchiki sünain shapaain maꞌi waya paaꞌu —sümakalaka tü niikat nümüin.
Nüsouktakalaka joo chi jintüikai namüin: —¿Jamüshii jia jüchajaakaꞌa tachiki? Yaaweeyülia paala taya yaa suluꞌu nipia chi Tashikai —nümakalaka namüin.
Otta tü niikat ooꞌulaka chi nüshikai, nnojotsü nayaawatüin aaꞌu tü nümakat chi nachonkai namüin.
Je shiasa süchikijee tia, oꞌunüshi Jesús namaa nepialuꞌumüin, chaa palaamüin Nazaretmüin, sünain jüüjüüin waneepia namüin chaꞌaya. Je tü niikat süchikijee, jülüjasü saaꞌin waneepia tü shiꞌrakat je tü saapakat jooluꞌu nüchiki chi süchonkai.
Je mapa, ataralaashi joo Jesús sümaa kekiin maꞌi je sümaa yalayalain. Kojutshi nia sütüma wayuu süpüshua, je talatüsü maꞌi naaꞌin Maleiwa nümaa.
Je soꞌu tü polookot jaꞌralimüin juya nuuyase chi Tiberio Césarkai anülia sünain aluwatawaa suluꞌu tü mmakat süpüshua, eeshii na pienchishii sülaülashiikana noumain na wayuu judíokana. Eeshi Poncio Pilato chi Romajeꞌewaikai sülaülashikai tü mmakat Judea. Eeshi Herodes chi sülaülashikai Galilea. Eeshi Felipe, nimülia Herodes, sülaülashi Iturea je Traconite. Otta eeshi Lisanias sülaülashi Abilinia.
Je soꞌu juyakat tia, eeshii piamashii laülaashiikana napüleerua na sacerdote judíokana, kanüliashi Anás, je nünülia wane, Caifás. Je soꞌu juyakat tia, naashajaakalaka chi Maleiwakai nümaa Juan chi nüchonkai Zacarías wanaa sümaa chajachin nia kepiain chaꞌaya isashiipaꞌa.
Nuꞌunakalaka Juan sütüma tü nümakat Maleiwa nümüin saꞌakamüin wayuu sainküin mmakat eepünaa tü süchikat Jordán. Nuꞌttakalaka sünain nimeꞌejüin naaꞌin na wayuukana shiiꞌiree nayaawajaain suulia naainjala sümaa nakatalaain suulia süpüla sülatinnüinjatüin noulia. Je nuluwataain na oonookana sümaa nünüiki sünain nawoutisaajünüin.
Tü naaꞌinrakat Juan, shia tü ashajünakat achiki paala sümaiwa nütüma Isaías chi nünüikimaajachikai Maleiwa sünain maa: “Owoottaweechi wane wayuu chaꞌaya isashiipaꞌa sünain maa: ‘Yapa jütüma nüpüna chi Senyotkai. Juuꞌulaa suulia jaainjala süpüla nüntajachin jaꞌakamüin.
Wanaaweesü tü wopukat jütüma. Aakatüneesü tü namünakalüirua. Aseꞌejüneesü eekai japatshin. Aloꞌinneesü eekai shokotüin.
Yapa jütüma nüpüna chi Senyotkai süpüla sütüjaainjatüin wayuu süpüshua naaꞌu sünain niain chi Oꞌtteꞌerüikai’ ”.
Nümakalaka Juan namüin na wayuu outkajaakana nünainmüin shiiꞌiree nuwoutisaajaa: “Jiakana wüi ouktasiroꞌut, eꞌrülii wayumüin jia. Nnojoleerü kasalajanain jaainjala jümüin jaajüin sükajee neꞌe juwoutisaajünüin, nnojoleena jia eꞌrüin müliaa jaajüin süsala.
Müleka shiimüinreje sünain jükatalaain suulia jaainjala, atüjaaneerü aaꞌu tia sünainjee tü kasa anasü jaaꞌinrakat. Je nnojotsü cheꞌojaain juꞌwaataain suluꞌu nuuꞌuliwoꞌuin jia Abraham. Müleka nnojoliire jaaꞌinrüin tü nuluwataakat anain jia Maleiwa, süsaleena jia nütüma. Müleka nücheküle Maleiwa, eesü süpüla jaaꞌa sümeerüin tü ipakalüirua nütüma süpüla shiainjatüin nuuꞌuliwoꞌuin Abraham.
Müleka nnojorule jaaꞌinrüin tü anasükat nuꞌupala Maleiwa, aleejüneena jia nütüma, maa aka süshottünüin sümaa sujutünüin soꞌu siki wane wunuꞌu eekai nnojolüin anain süchon”.
Nasakirakalaka joo na wayuukana sütümajee tü nümakat namüin: —¿Kasa anaka süpüla waaꞌinrüin süpüla weeꞌiyatüin pümüin sünain wakatalaaitpain suulia waainjala?
Asouktüshi Juan namüin: —Chi wayuu eekai piamain nüsheꞌin, anasü müleka nüsülajüle waneesia nümüin wayuu eekai masheꞌin. Je chi eekai keküin, anashi müleka nüsülajüle süpüshi tü niküinkat nümüin eekai meküin —nümakalaka.
Je naꞌaka na wayuu antakana nünainmüin Juan shiiꞌiree nuwoutisaajaa, eeshii wane okotchajülii neerü nümüin chi sülaülashikai mma. —Ekirajüikalee, saaꞌu pümüichipain wamüin, ¿kasa anaka süpüla waaꞌinrüin süpüla weeꞌiyatüin pümüin sünain wakatalaaitpain suulia waainjala? —namakalaka nümüin.
—Nnojo sülatüin jütüma süpüleerua wayuu tü suwalaajüinjatkat nümüin chi sülaülashikai mma —nümakalaka namüin.
Nasakirakalaka joo wane surulaalüirua: —Jama wayakana, ¿kasa anaka süpüla waaꞌinrüin süpüla weeꞌiyatüin pümüin sünain wakatalaaitpain suulia waainjala? Asouktüshi nia namüin: —Nnojo jiꞌikeꞌerüin wayuu süka jaꞌalain saaꞌu sükorolo. Nnojo jütaꞌülüin wayuu müleka nnojorule mojulaain. Je talata neꞌe jia sümaa tü jiꞌyataainjutkat —nümakalaka namüin.
Je na wayuukana napüshua sütüma tü nüküjakat Juan namüin, “Niataakaja Cristo, chi waꞌatapakai süka süpüshua waaꞌin”, müsü naaꞌin.
Nüküjakalaka joo Juan namüin na wayuukana napüshua: “Tayakai, wayuu neꞌe. Nnojoishi wanaapünaain nümaa Cristo, süka pülashin maꞌi nia toulia. Tawoutisaajüin neꞌe jia süka wüin. Otta müshia Cristo, anteechi jünainmüin süpüla naapüinjachin jümüin chi Naaꞌinkai Maleiwa süpüla eeinjachin nia waneepia jümaa. Akaajasa chi eekai ayatüin sünain naainjala, süsaleechi nia nütüma.
Oꞌtteꞌenneechi chi eekai nünoujain nünain Cristo, maa aka sükatannüin süchon wane aꞌttiee suulia tü suwasalakat süpüla sünaajaanüin. Otta chi eekai niyouktüin Cristo, amülouleechi waneepia, maa aka tü suwasalakat sünain saꞌajünüin”, nümakalaka namüin.
Ayatshi Juan aküjain nüchiki chi Oꞌtteꞌerüikai namüin, sümaa nimeꞌejüin naaꞌin süka pütchi wainma.
Je süchikijee tia, naashichijaakalaka Herodes chi sülaülashikai mma nümüin Juan sünainjee nüchiaain nia saalin naapaain tü nuꞌwayuusekat chi nimüliakai süpüla nuꞌwayuusein, tü Herodíaskat anülia, otta saaliijee wainma kasa mojusü naaꞌinrakat. Nüpüreesajitkalaka Juan.
Je chaa eejatüle suwoutisaajünüin tü wayuukolüirua nütüma Juan, owoutisaajünüshi Jesús nütümaya. Je wanaa sümaa naashajaain Jesús nümaa Maleiwa, ajutalaasü chaa iipünaa eere Maleiwa.
Nüshakatakalaka joo chi Naaꞌinkai Maleiwa nünainmüin Jesús, sünain müin aka saaꞌin wane moꞌuwa. Saapünakalaka joo wane pütchi chaa iipünaajee sünain maa: —Anii chi Tachonkai aishikai tapüla. Talatüshi maꞌi taya nümaa.
Je kettaapa maa aka apünüin shikii juya nuuyase Jesús, oꞌttüshi nia sünain ekirajaa wayuu. Otta Jesús, saashin wayuu süpüshua, nüchon José. Anuu nanülia na kooꞌuliwoꞌukana José nüchon Elí:
Elí, nüchon Matat. Matat, nüchon Leví. Leví, nüchon Melqui. Melqui, nüchon Jana. Jana, nüchon José.
José, nüchon Matatías. Matatías, nüchon Amós. Amós, nüchon Nahum. Nahum, nüchon Esli. Esli, nüchon Nagai.
Nagai, nüchon Maat. Maat, nüchon Matatías. Matatías, nüchon Semei. Semei, nüchon José. José, nüchon Judá.
Judá, nüchon Joana. Joana, nüchon Resa. Resa, nüchon Zorobabel. Zorobabel, nüchon Salatiel. Salatiel, nüchon Neri.
Neri, nüchon Melqui. Melqui, nüchon Adi. Adi, nüchon Cosam. Cosam, nüchon Elmodam. Elmodam, nüchon Er.
Er, nüchon Josué. Josué, nüchon Eliezer. Eliezer, nüchon Jorim. Jorim, nüchon Matat. Matat, nüchon Leví.
Leví, nüchon Simeón. Simeón, nüchon Judá. Judá, nüchon José. José, nüchon Jonán. Jonán, nüchon Eliaquim.
Eliaquim, nüchon Melea. Melea, nüchon Mainán. Mainán, nüchon Matata. Matata, nüchon Natán. Natán, nüchon David.
David, nüchon Isaí. Isaí, nüchon Obed. Obed, nüchon Booz. Booz, nüchon Salmón. Salmón, nüchon Naasón.
Naasón, nüchon Aminadab. Aminadab, nüchon Aram. Aram, nüchon Esrom. Esrom, nüchon Fares. Fares, nüchon Judá.
Judá, nüchon Jacob. Jacob, nüchon Isaac. Isaac, nüchon Abraham. Abraham, nüchon Taré. Taré, nüchon Nacor.
Nacor, nüchon Serug. Serug, nüchon Ragau. Ragau, nüchon Peleg. Peleg, nüchon Heber. Heber, nüchon Sala.
Sala, nüchon Cainán. Cainán, nüchon Arfaxad. Arfaxad, nüchon Sem. Sem, nüchon Noé. Noé, nüchon Lamec.
Lamec, nüchon Matusalén. Matusalén, nüchon Enoc. Enoc, nüchon Jared. Jared, nüchon Mahalaleel. Mahalaleel, nüchon Cainán.
Cainán, nüchon Enós. Enós, nüchon Set. Set, nüchon Adán. Otta Adán, nükumala Maleiwa.
Aleꞌejüshi Jesús chejee eejee tü süchikat Jordán, sünain eein chi Naaꞌinkai Maleiwa nümaa. Oꞌuninnüshi nia nütüma isashiipaꞌamüin
süpüla chainjachin nia chaꞌaya maa aka pienchi shikii kaꞌi sünain meküin. Je keraapa tü kaꞌikat nütüma chaꞌaya sünain ouktüin nia jamü, antüshi Satanás chi sülaülakai yolujaa nünainmüin süpüla nuuꞌulaküin naaꞌin.
—Müleka Nüchonle pia Maleiwa, puluwataa türa ipakat shiiꞌiranajaaiwa pan —nümakalaka chi Yolujaakai nümüin Jesús.
Asouktüshi Jesús niꞌipajee: —Nnojo. Ashajünüsü paala wane pütchi suluꞌu tü karaloukta nüchikimaajatkat Maleiwa, müsü yaa: “Nnojotsü shiain sümüiwa tü pankat katüin atüma soꞌu wayuu, kateerü oꞌu shiaya sütüma süpüshua tü nümakat chi Maleiwakai” —nümakalaka Jesús nümüin.
Nuꞌuninnakalaka joo Jesús nütüma chi Yolujaakai chamüin iipünaamüin saaꞌupünaa wane uuchi, sünain niiꞌiyatüin nümüin tü suumainkalüirua wayuu süpüshuaꞌale wwatuoꞌushi, sünain nümüin nümüin:
—Tü mmakat süpüshua, aapünüsü tamüin süpüla tasülajüinjatüin shia nümüin chi wayuu eekai tacheküin süpüleerua. Je jooluꞌu, müleka püsapainyoꞌukale pia yaa tamülatuꞌu sünain puꞌwaajüin taya, taapeerü pümüin süpüla puluwataainjatüin tü wayuukolüirua suluꞌukat je süpüla kojutüinjachin pia sütüma —nümakalaka chi Yolujaakai nümüin Jesús.
Asouktüshi Jesús niꞌipajee: —Nnojo. Ashajünüsü paala: “Nia juꞌwaajüinjachika, chi Jümaleiwasekai nümüiwa, nia jiꞌyataainjachika amüin nümüiwa” —nümakalaka Jesús nümüin.
Nuꞌuninnakalaka joo Jesús nütüma chi Yolujaakai chamüin Jerusalénmüin eemüin tü aꞌwaajüleekat Maleiwa, sünain nüshaꞌwaleꞌerüin nia iipünaa süraloꞌu tü miichikat, sünain nümüin nümüin: —Müleka Nüchonle pia Maleiwa, pumutta pümata yaajee mmoluꞌumüin.
Aneechi pia saashin tü ashajuushikat, makat mayaa: “Nuluwataajeena Maleiwa na aapieekana süpüla naaꞌinmajüin pia. Najapuluꞌuinjachi pia suulia sheewaꞌalaain puuꞌui sütüma ipa”, mataa sümakai tü ashajuushikat —nümakalaka chi Yolujaakai nümüin Jesús.
Asouktüshi Jesús: —Nnojo. Müsü tü ashajuushikat: “Nnojo juuꞌulaküin naaꞌin chi Jümaleiwasekai” —nümakalaka Jesús nümüin.
Shiasa kettaapa chi Yolujaakai sünain nuuꞌulaküin naaꞌin Jesús, oꞌunüshi nia nümaꞌanajee süpüla nüleꞌejüinjachin nüchikua soꞌuweena wane kaꞌi nüchekakat oꞌu.
Aleꞌejüshi joo Jesús Galileamüin, sünain pülashin maꞌi nia nütüma chi Naaꞌinkai Maleiwa. Je aküjünüsü nüchiki sütüma tü wayuukolüirua sainküin mma sünain nüleꞌejüichipain nüchikua.
Oꞌttüshi Jesús sünain ekirajaa wayuu suluꞌupünaa tü ekirajüleekalüirua na judíokana. Otta na aapakana nünüiki, naꞌwaajüin nia.
Nüntakalaka joo Jesús suluꞌumüin tü pueulokat Nazaret eejachire kepiain paala nia jimaꞌaliiwaꞌaya. Je soꞌu tü kaꞌi neemeraakat oꞌu na judíokana, ekerotshi nia suluꞌumüin tü ekirajüleekat, maa akaapüꞌü nütüma sainküin mma. Nüshaꞌwalaakalaka süpüla naashajeꞌerüinjatüin tü karaloukta nüchikimaajatkat Maleiwa.
Saapünakalaka joo tü karalouktakat nümüin, tü nüshajalakat Isaías chi nünüikimaajachikai Maleiwa paala sümaiwa. Nuwastakalaka joo shia saaꞌu tü pütchi makat mayaa:
“Antüshi chi Naaꞌinkai Maleiwa taaꞌu, süka taneekünüin nütüma süpüla taküjainjatüin süchiki anaa sümüin wayuu eekai müliain. Nuluwataain taya süpüla taküjainjatüin sümüin wayuu süpüshua süchiki tü juya oꞌtteꞌennüinjanakat oꞌu naya nütüma Maleiwa. Nücheküin süpüleerua taapirüin na püreesashiikana sünain taashiinapain naya, na moꞌusaliikana sünain koꞌuinapain naya, je na seꞌejenashiikana naainjala sünain suuꞌuleꞌennüitpain noulia”.
Shiasa kettaapa tü naashajeꞌerakat Jesús, nükoꞌolaa nümüsia tü karalouktakat süchikua sünain naapüin nümüin chi aaꞌinmajüikai. Je wanaa sümaa nüikkalaain Jesús süpüla ekirajaa, eesü naaꞌin na wayuukana napüshua süpüla tü nüküjainjatkat namüin,
süka natüjaain saaꞌu sünain kamalain maꞌi nünüiki Jesús sümüin wayuu sainküin mma je kemeꞌeriain shia namüin. Otta neꞌraajüin nia sümaa niain kachoin José. Nümakalaka joo Jesús namüin: —Je soꞌu kaꞌikat tüü, ekeraajüsü juꞌupala tü ashajuushikat taashajeꞌerüitpakat jümüin, süka tayain saashajaain achiki.
Aashajaashi jooluꞌu Jesús namüin nüchikua sünain nüchiajaain naya: —Meena jia tamüin sünain jiyouktüin tanüiki: “Müleka ayuuire wane tottoolu, eiyajaashi nümüiwa süpüla nütüjaanajachin aaꞌu sünain tottoolüin nia. Akaweechia pia, müleka paaꞌinrüle woꞌupala yaꞌayaa puumainpaꞌa tü kasa anasü paaꞌinrakat chaꞌaya Capernaum, wanoujeerü tü pümakat wamüin”, meenain jia tamüin.
Shiimüin maꞌi tü tamakat jümüin: Müinka nüntüle wane nünüikimaajachi Maleiwa saꞌakamüin nüpüshi, mojuteechi nia sütüma, maa aka tayakai sünain mojutüitpain jütüma jooluꞌu —nümakalaka Jesús namüin.
Nüsoꞌirüin naaꞌin na wayuukana sünain nüchiki Maleiwa sünain nuuꞌulaain suulia nükaaliijain na wayuu judíokana saaliijee nooꞌulaain suulia oonowaa sümaa nünüiki. Müshi nia namüin: —Soto jaaꞌin nüchiki Elías, chi nünüikimaajachikai Maleiwa sümaiwa, wanaa sümaa alin jamü sümüin wayuu süpüshua sütümajee nnojolüin süꞌitüin juya apünüin juya shiatapünaamüin. Ajütünüshi Elías nütüma Maleiwa suluꞌumüin tü mmakat Sidón eemüin wane wayuu oukta aꞌwayuuset chaꞌaya suluꞌu tü pueulokat Sarepta süpüla nükaaliijainjatüin shia. Nnojoishi aluwataanüin nia namüin na eekai ouktüin naꞌwayuuse suluꞌu tü mmakat Israel.
Je soto jaaꞌin nüchiki Eliseo chi nünüikimaajachikai Maleiwa sümaiwa, wanaa sümaa ayuulin wainma na wayuukana suluꞌu tü mmakat Israel sütüma ajaꞌttaa ata. Ajütünüshi Eliseo nütüma Maleiwa nünainmüin wane wayuu Siriajeꞌewai kanüliashi Naamán. Nnojoishi aluwataanüin namüin na ayuuishiikana suluꞌu Israel.
Otta na wayuukana yaa suluꞌu tü ekirajüleekat, üttajaasü maꞌi naaꞌin sütüma tü nümakat Jesús namüin.
Natamaajaakalaka sünain najütüin Jesús suluꞌujee tü pueulokot solumüin wane namüna, süpüla naꞌttüinjachin nüchiki mmoluꞌumüin.
Otta müshia Jesús, nülatakalaka pasanainpünaa nanain na wayuukana sünain nuꞌunüin namaꞌanajee.
Oꞌunüshi joo Jesús Nazaretjee chamüin suluꞌumüin tü pueulokat Capernaum chaꞌaya suluꞌu tü mmakat Galilea. Je soꞌu tü kaꞌi neemeraakat oꞌu na judíokana, oꞌttüshi nia sünain ekirajaa tü wayuukolüirua chaꞌaya.
Süka aluwataaushin nia nütüma Maleiwa süpüla ekirajaa, ponusü maꞌi naaꞌin na wayuukana tü nüküjakat namüin.
Eetaalakalaka wane wayuu suluꞌu tü ekirajüleekat, kaleꞌeruꞌushi yolujaa. Suꞌwaatakalaka joo tü yolujaakalüirua nüleꞌeruꞌukat chi wayuukai sünain emetuluin sünüiki nümüin Jesús:
—Aluꞌuleekaijaꞌa taya pütüma Jesús, piakai chi Nazaretjeꞌewaikai. Tatüjaa aaꞌuchi pia sünain piain aneekuushin nütüma Maleiwa. ¿Jamüinjatü wakuaippa pütüma? ¿Püjütajanataaka waya yaajee? —sümakalaka.
Nüchiajaakalaka jooluꞌu Jesús tü yolujaakat: —Koꞌuta pia. Pujuitta yalajee nuulia chi wayuukai —nümakalaka sümüin. Sujuittakalaka joo tü yolujaakat nuulia chi wayuukai sünain sujutüin nia mmoluꞌu pasanainmüin sünain tü wayuukolüirua, sümaa nnojolin neewaain nia sütüma.
Otta na wayuukana napüshua, ponusü maꞌi naaꞌin tü neꞌrakat sünain naashajaajiraain: —¿Kasashikai wayuu chi Jesúskai? Laülaashi nia suulia tü yolujaakalüirua je kojutüsü nünüiki sütüma wanaa sümaa nujuittirüin shia süleꞌeruꞌujee wayuu —namakalaka.
Shiasa süchikijee tia, yootüsü nüchiki Jesús sainküin tü pueulokalüirua süꞌütpünaa Capernaum.
Oꞌunüshi joo Jesús suluꞌujee tü ekirajüleekat eemüin nipia Simón, eejatkalaka tü nimeshikat Simón sünain ayuulin sütüma aapuwaa. Mayeinsü maꞌi. Je achuntünüsü nümüin Jesús natüma na wayuukana niiyajüinjatüin shia namüin.
Nürütkaakalaka joo sünainmüin tü ayuuisükat. Naawaleꞌerakalaka tü ayuuliikat suulia süka nünüiki. Saamatüitpa joo tü sütakat. Je süka anaitpain shia, atamaamaatüsü sünain shikirüin na shiꞌiyoukana.
Je motsopa kaꞌi, alüꞌüjünüsü wainma wayuu eekai ayuulin nünainmüin Jesús, sümaa ayuulii eekai eein neꞌe. Otta Jesús, niꞌitaain najapü naaꞌu waneꞌewaire nakua. Anakalaka napüshua.
Je ojuittinnüsü yolujaa süleꞌeruꞌujee wayuu wainma nütüma sünain suꞌwaatüin maꞌi: —Pia chi Nüchonkai Maleiwa. Otta Jesús, nüchiajaain tü yolujaakalüirua suulia saashajaain nüchiki, süka sütüjaain naaꞌu sünain niain Cristo chi Nüneekajalakai Maleiwa.
Je mapa jaꞌyuumüin, oꞌunüshi Jesús suluꞌujee tü pueulokat chaa eere yüütüülin. Otta tü wayuukolüirua, nachajaa achikichi nia. Je shiasa nantapa nünain, nemeꞌejüin naaꞌin shiiꞌiree makateein nia namaa.
Asouktüshi Jesús: —Acheküshi taküjüinjachin tü pütchi anasükat suluꞌupünaa tü pueulokat süpüshua, süchiki nukuaippa Maleiwa sünain aluwatawaa, süka shiain ajütünüin apüla taya —nümakalaka Jesús namüin.
Shiasa süchikijee tia, ayatshi Jesús sünain aküjaa nüchiki Maleiwa suluꞌupünaa tü ekirajüleekalüirua chaꞌaya Galilea.
Je soꞌu wane kaꞌi, eeshi Jesús shaꞌwatüin sotpaꞌa tü palaakat Genesaret sümaa wayuu wainma yentaawain shiiꞌiree saapeein nünüiki Maleiwa.
Niꞌrüin piamasü anua maluꞌusot sotpaꞌa tü wüinkat, tü apütünakat yala natüma na olojüshiikana jime sünain ashijawaa nakusüin.
Oꞌotooshi joo Jesús suluꞌu waneesia tü anuakat, tü naꞌanuainkat Simón Pedro. “Anashi pujutule süchiki tü peꞌejenakat tamaa yala pejechon shirokumüin tü palaakat”, müshi nia nümüin. Ojoyolooshi joo Jesús sünain nikirajüin tü wayuukalüirua yaakat sotpaꞌa tü palaakat sünain yaain nia suluꞌu tü anuakat.
Shiasa keraapa Jesús süchikijee nikirajüin na wayuukana, naashajaakalaka nümaa Simón: —Anashii müleka woꞌunule chaꞌaya eere oꞌttüin tü palaakat süpüla jujutüinjatüin tü jukusüinkat chamüin süpüla olojoo jime —nümakalaka Jesús nümüin.
Nüsouktakalaka Simón: —Ekirajüikalee, olojüshii waya waneepia saꞌwaipa. Masitsalii waya sünain jime. Otta saaꞌu piaichipain müin tamüin, wajuteerü tü wakusüinkat süchikua —nümakalaka Simón.
Shiasa najutakalaka tü nakusüinkat shirokumüin tü palaakat, kasitkalaka naya jime watta saalin. Je süka pejechoin süpüla süchatajaain tü nakusüinkat süpüleerua tü jimekat,
neenakajaakalaka na wane natünajutkana suluꞌukana tü wane anuakat süpüla nakaaliijainjanain naya. Je süntapa tü anuakat sümaa nepirajüin shia jime, emeroteematüsü joo tü anua piamasükalüirua shirokumüin tü palaakat sütüma saawain tü jimekat.
Otta müshia Simón Pedro, niꞌrapa tü jimekat, nuꞌwachiraakalaka nümülatuꞌumüin Jesús sünain nümüin nümüin: —Senyotkalee, wayuu kaainjarai taya. Anashi püpütüle taya tamüiwa —nümakalaka nümüin.
Müshi tüü, süka ponüin maꞌi naaꞌin tü nasitkat sünain wattain saalii, akaꞌaya naaꞌin na eejanakana nümaa suluꞌu tü neꞌejenakat,
akaꞌaya naaꞌin Jacobo ooꞌulaka Juan, na nüchooinkana Zebedeo, na nütünajutkana Simón sulujunakana tü wane anuakat. Nümakalaka jooluꞌu Jesús nümüin Simón: —Nnojo mmolüin pia teema saaꞌu kaainjaralin pia. Maa aka olojülin pia jime, okotchajeechi joo pia wayuu tamüin süpüla saapajüinjatüin tanüiki.
Shiasa süchikijee nantirüin tü piamasükat neꞌejena sotpaꞌamüin tü palaakat, napütüin süpüshua tü nakorolokot süpüla oꞌunaa nümaa Jesús.
Je soꞌu wane kaꞌi, antüshi Jesús suluꞌumüin wane pueulo eere wane wayuu mayeinshi sütüma ajaꞌttaa ata. Je niꞌrapa Jesús, arütkaashi nia nünainmüin sünain palastaleein nia yaa nümülatuꞌu sünain nüchuntüin nümüin: —Senyotkalee, müinka pücheküle, piiyaja taya —nümakalaka chi wayuukai.
Niyurulakalaka joo nütüna Jesús nünainmüin chi ayuuishikai sünain naapaain nia: —Tacheküin süpüleerua anainjachin pia —nümakalaka nümüin. Anaichipa joo chi wayuukai. Nnojolüitpa ajaꞌttüin tü nütakat.
Aashajaashi joo Jesús nümüin chi wayuukai nüchikua: —Otta müshia jooluꞌu, nnojo püküjain sümüin wayuu püchiki sünain teiyajüin pia. Puꞌuna palajana eemüin chi sacerdotekai süpüla piiꞌiyatüinjatüin nümüin tü pütakat süpüla naapüinjatüin nümüin Maleiwa tü mürüt ouktajatkat saaꞌu anaichipain pia, maa aka tü nuluwataakat anain Moisés paala sümaiwa. Je sükajee tia, sütüjaajeechi aaꞌu pia wayuu sünain anaichipain pia süpüla saꞌakainjachin pia püchikua —nümakalaka Jesús nümüin.
Aꞌwalakajaasü maꞌi nüchiki Jesús sainküin mmakat, mayaasüje koꞌutüin chi wayuukai. Ayatsü antapaatüin wayuu wainma nünainmüin shiiꞌiree aapajaa tü nikirajakat anain je shiiꞌiree shiiyajünüin nütüma.
Otta Jesús, oꞌunawaishi nümüiwa saꞌakajee tü wayuukolüirua chaa eere yüütüüin süpüla aashajawaa nümaa Maleiwa.
Je soꞌu wane kaꞌi, wanaa sümaa nikirajüin Jesús tü wayuukolüirua, eeshii wane wayuuirua fariseo ooꞌulaka na karalouktamaajanakana joyojoyolüin saꞌaka tü wayuukolüirua. Antüshii naya sünain eꞌrajaa naaꞌu Jesús suluꞌujee tü pueulokalüirua suluꞌu tü mmakat Galilea je Judea ooꞌulaka chajee Jerusalénjee. Otta müshia Jesús, pülaichipa nia nütüma Maleiwa süpüla eiyajaa wayuu.
Nantakalaka wane wayuuirua sünain nalüꞌüjiraain wane wayuu ayuuishi süka süi shiiꞌiree neꞌitaain nia nümülatuꞌumüin Jesús shiiꞌiree niiyajeein nia. Oukta asaꞌachi, oukta atünachi. Otta sünain nekerotirüin nia soꞌuluꞌupünaa tü miichikat,
isasü nachiki süka wainmain tü wayuukolüirua soꞌuluꞌu. Naliikajaakalaka nümaa chi wayuukai chaa süraloꞌumüin tü miichikat, süpüla naakatüinjatüin süraloꞌujee süpüla nashakatirüinjachin nia pasanainpünaa sünain tü wayuukolüirua nümülatuꞌumüin Jesús.
Nütüjaapa Jesús saaꞌu nanoula na wayuukana, aashajaashi nia nümüin chi ayuuishikai: —Tawalachee, talatirüitpa paainjala puulia —nümakalaka nümüin.
Otta na fariseokana ooꞌulaka na karalouktamaajanakana, müsü naaꞌin: “¿Jaraikai wayuu chi eꞌrüiyaaka aaꞌin wayumüin süpüleerua nünüiki nümüin Maleiwa? Nnojoishi jerain Maleiwa sünain niain ainküin nümüiwa alatiraa saainjala wayuu”.
Otta müshia Jesús, süka niyaawatüin saaꞌu tü suluꞌukat naaꞌin, asouktüshi nia namüin: —¿Jamüshii jia mojukaꞌa jünüiki tamüin suluꞌu jaaꞌin?
Je wanaa sümaa tamüin nümüin, “Talatirüitpa paainjala puulia”, nnojoishi jütüjaain aaꞌu tayakai, chi Shipayakai Wayuu, sünain laülaain süpüla alatiraa saainjala wayuu. Otta müsia jooluꞌu, jütüjaweechi aaꞌu taya sünain laülaain süka tameechin nümüin, “Püshaꞌwalaa waraittaiwa pia”. Aashajaashi joo Jesús nümüin chi oukta asaꞌachikai: —Püshaꞌwalaa, pülüꞌüjaa puꞌula, puꞌuna pipialuꞌumüin —nümakalaka nümüin.
Ashaꞌwalaamaatüshi joo chi wayuukai suꞌupala tü wayuukolüirua süpüshua. Naapaain tü nuꞌulakat palastakat aaꞌu paala nia sünain nuꞌunüin nipialuꞌumüin sünain nuꞌwaajüin chi Maleiwakai.
Ponokalaka maꞌi saaꞌin tü wayuukolüirua tü shiꞌrakat sünain maa: —Anashaataleesia maꞌi tü kasa weꞌrakat soꞌukaꞌi tüü, tü nnojotkat weꞌrapüꞌüin paalainka —namakalaka sünain naꞌwaajüin Maleiwa.
Shiasa mapa süchikijee tia, sünain nuꞌunüin Jesús yalajee, eeshi nüpüla wane wayuu joyotüin eere niꞌyataale kanüliashi Leví. Okotchajüi neerü nümüin chi sülaülashikai mma. —Anashi tamaatalai pia —nümakalaka Jesús nümüin.
Nüshaꞌwalaakalaka joo Leví sünain nüpütüin niꞌyataain süpüshua süpüla oꞌunaa nümaa Jesús.
Shiasa süchikijee tia, neenakakalaka Leví wainma wayuu nipialuꞌumüin sünainmüin wane ekawaa nütüma nüpüla Jesús. Je naꞌaka na wainma wayuu eküshiikana, eeshii wainma na okotchajüliikana neerü nümüin chi sülaülashikai mma.
Otta na wayuukana fariseokana je na karalouktamaajanakana eekai fariseoin, ejejeraashii naya nojuuna na nikirajüinkana Jesús sünain mojuin nanüiki namüin: —¿Jamüshii cheje eera nekaakaꞌa namaa na eekana kaainjaraliin, maa aka na okotchajüliikana neerü nümüin chi sülaülashikai mma? —namakalaka namüin.
Nüsouktakalaka joo Jesús neꞌipajee: —Wane wayuu eekai nnojolüin ayuulin, nnojotsü cheꞌojaain tottoolu sümüin. Shia cheꞌojaaka amüin eekai ayuulin.
Otta müshia tayakai, antüshi taya saꞌakamüin wayuu süpüla achajawaa süchiki eekai kaainjaralüin shiiꞌiree sükatalaain suulia saainjala. Nnojoishi taya antüshin süpüla achajawaa süchiki eekai maainjalain saaꞌin namüin —nümakalaka Jesús namüin.
Naashajaakalaka joo na fariseokana ooꞌulaka na karalouktamaajanakana nachikua nümüin Jesús: —Na nikirajüinkana Juan, aamüjapüꞌüshii naya wanaa sümaa nachuntüin nümüin Maleiwa, maaꞌaya aka na wekirajüinkana wayakana fariseokana. ¿Jamakaꞌa joo na pikirajüinkana nnojoliikaꞌa naamüjüin? Ayatshii naya sünain ekaa —namakalaka nümüin Jesús.
Nüsouktakalaka Jesús neꞌipajee sünain nikirajüin naya süka sukuaippa tü kasa eꞌnnakat sainküin mma sünain nümüin namüin: —Tü wayuu antakat sünain shikiira wane kaꞌwayuusee, anasü talatüle saaꞌin sümaa nnojolüin mojuin saaꞌin wanaa sümaa eein chi kaꞌwayuuseshikai namaa. Je jooluꞌu, süka eein taya namaa na tekirajüinkana, anasü talatüle naaꞌin. Aluꞌujasa mapa takatalaapa noulia, eeshii süpüla naamüjüin —nümakalaka Jesús namüin.
Nümakalaka namüin: —Nnojotsü anain müleka shiꞌyotoonüle wane shiꞌipa kuluulu eekai jeketüin süpüla ekeittiajünaa süka wane asheꞌin eekai laülaain. Amojujaajeerü süpüshua wanaa sümaa süshijaanüin süka süsüküijaweerüin. Akaajaa jiakana, nnojotsü anain masütaajule jia sünain tü jünoujakat paala wanaa sümaa jünoujain tü pütchi jeket tekirajakat anain.
Maaꞌaya aka wane wiino. Müleka sülaꞌannüle wane wiino eekai saashüꞌüjünajatüin suluꞌu wane paaꞌata eekai laülaain, eesü süpüla süchatajaain tü paaꞌatakat sütüma jashüꞌüpa. Amülouleerü tü wiinokot ooꞌulaka tü paaꞌatakat.
Shiꞌitaaneekalaka wane wiino eekai saashüꞌüjünajatüin suluꞌu wane paaꞌata eekai jeketüin.
Chi eekai nüsülüin wane asüüshi eekai jashüꞌüin, nnojotsü naaꞌin sünain eekai nnojolüin jashüꞌüin, süka kiꞌrain nümüin asaa tü jashüꞌüsükat. Akaajaa jiakana fariseokana, kiꞌrairü jaaꞌin sünain tü ekirajünakat anain jia natüma na jutuushikana otta jiyouktüin tü tekirajakat anain —nümakalaka Jesús namüin.
Soꞌu tü kaꞌi neemeraakat oꞌu na judíokana, awaralijaashi Jesús namaa na nikirajüinkana suluꞌu wane wopu pasanainpünaa sünain wane yüüja. Je na nikirajüinkana, nasürüttapünaain wane aꞌttiee kanüliakat “trigo” sünain nashalejüin shia.
Otta na fariseokana, süka müin aka saaꞌin wane aꞌyatawaa tü naaꞌinrakat na nikirajüinkana Jesús naashin, namakalaka namüin: —Saashin tü nüshajakat Moisés, nnojotsü anain süpüla jaaꞌinrüin tia soꞌu tü kaꞌi weemeraakat oꞌu —namajaakalaka namüin na nikirajüinkana Jesús.
Asouktüshi Jesús jooluꞌu namüin saaꞌu nnojolüin kaainjalaain tü naaꞌinrakat na nikirajüinkana naajüin: —Soto jaaꞌin tü naaꞌinrakat David paala sümaiwa wanaa sümaa alin jamü nümüin je namüin na nütünajutkana.
Ekerotshi nia suluꞌumüin tü aꞌwaajüleekat Maleiwa wanaa sümaa shiꞌitaanüin tü pan aapünajatkat nümüin Maleiwa. Tü pankat naashin Moisés, nnojotsü shikaꞌain sümüinjatüin wayuu eekai eein neꞌe. Naya eküinjanaka namüiwa, na sacerdote judíokana. Otta David, naapaain tü pankat sümaa niküin, je naapüin süpüshi namüin na nütünajutumuyuukana. Je nnojoliishii süsalain naya tü naaꞌinrakat nütüma Maleiwa.
Tayakai, chi Shipayakai Wayuu, taya laülaashika saaꞌu tü kaꞌi sheemeraakat oꞌu wayuu. Je sükajee tia, nnojoliishii kaainjalain na tekirajüinkana saaliijee tü naaꞌinrakat —nümakalaka Jesús namüin.
Je soꞌu waneꞌeya sükalia eemerawaa, ekerotshi Jesús süpüla ekirajaa suluꞌumüin tü ekirajüleekat tü judíokalüirua. Eejachikalaka nüpüla wane wayuu joso ajapüchi, tü najapü nikiakat.
Je na fariseokana namaa na karalouktamaajanakana, süka naapeein nikii Jesús, eekalaka maꞌi naaꞌin nüpüla müleka niiyajüle soꞌu tü kaꞌi eemeraanakat oꞌu, shiiꞌiree “Kaainjarai nia süka niꞌyataain soꞌu tü kaꞌi eemeraanakat oꞌu sünain niiyajüin wane wayuu” namüinjanain sümüin wayuu.
Otta Jesús, süka nütüjaain saaꞌu tü jülüjakat naaꞌin, —Püshaꞌwalaa yala pasanainmüin sünain tü wayuukolüirua —nümakalaka nümüin chi wayuu joso ajapüchikai. Nüshaꞌwalaakalaka joo chi wayuukai yala yalaala.
Nümakalaka joo Jesús namüin na wayuukana sünain nüchiajaain naya: —Saajüin tü nüshajakat Moisés, ¿kasa anaka süpüla waaꞌinrüinjatüin soꞌu tü kaꞌi eemeraanakat oꞌu? ¿Anasü müleka waaꞌinrüle tü kasa eekai anain? ¿Shiataapa eekai mojuin? ¿Anasü müleka waaꞌinmajüle wayuu suulia ouktaa? ¿Shiataapa anain woꞌutüle saaꞌin?
Niirakaakalaka Jesús namüin na wayuukanairua napüshua sünain nümüin nümüin chi ayuuishikai: —Puwasta tü pajapükat. Je sünain naaꞌinrüin tü aluwataanakat anain nia, analeꞌeitpa tü najapükat.
Otta na fariseokana je na karalouktamaajanakana, aashichijaashii maꞌi naya nümüin Jesús sütüma tia. “¿Kasa waaꞌinrüinjatka nüka?”, müshii naya sünain aashajaajirawaa.
Oꞌunüshi Jesús soꞌu wane kaꞌi saaꞌumüin wane namüna süpüla aashajawaa nümaa Maleiwa. Eeshi nia sünain nüsiraꞌirüin aikat tia sünain achuntaa nümüin.
Shiasa jaꞌyuupa, neenaküin na nikirajüinkana nünainmüin süpüla nüneeküinjanain poloo piammüin naꞌakajee. Niꞌitaakalaka joo nanülia “Aluwataaushi” münüin, süka nuluwataainjanain naya sünain aküjaa nünüiki sümüin wayuu. Anuu nanülia na Aluwataaushikana:
Simón, chi eꞌitaanakai anülia Pedroin nütüma Jesús. Andrés, chi nimüliakai Simón. Jacobo, Juan, Felipe, Bartolomé,
Mateo, je Tomás. Jacobo chi nüchonkai Alfeo. Simón, wane noꞌutku na wayuukana kanüliakana Zelote.
Judas nüchonkai Jacobo. Je Judas Iscariote chi aapüinjachikai nikii Jesús.
Süchikijee tia, ashakatüshi Jesús saaꞌujee tü namünakat namaa na polooshiikana piammüin eemüin wane anoui eere wainmain na nikirajüinkana otta wayuu watta saalin suluꞌujee süpüshua tü mmakat Judea, ooꞌulaka Jerusalén, ooꞌulaka sotpaꞌajee palaa suluꞌujee tü pueulokat Tiro ooꞌulaka Sidón.
Antüsü tü wayuukolüirua nünainmüin Jesús shiiꞌiree saapajeein nünüiki je shiiꞌiree shiiyajünüin tü ayuuliikat suulia nütüma. Na wayuu eekana müliain sütüma kaleꞌeruꞌuwaa yolujaa, eiyajünüshii naya nütüma.
Arütkaashii na wayuukana napüshua nünainmüin Jesús shiiꞌiree nepetteein nia süpüla anainjanain naya nütüma, süka natüjaain naaꞌu sünain pülashin nia je sünain niiyajüin wayuu wainma.
Eirakaashi joo Jesús namüin na nikirajüinkana sünain nikirajüin naya noꞌupala na wayuukana napüshua: “Anataꞌaleeshiijaꞌa maꞌi jia müliakana jooluꞌu, süka jikeroteenain chamüin eere nuluwataain Maleiwa.
Anataꞌaleeshiijaꞌa maꞌi jia aikana amüin jooluꞌu jamü, süka emireenain jia soꞌu kaꞌikat tia, je jiakana aꞌyalajakana jooluꞌu, süka jüsirajeenain soꞌu tia.
Anataꞌaleeshiijaꞌa maꞌi jia shiꞌrakana amüin wayuu jooluꞌu saaliijee anoujaa tanain tayakai, chi Shipayakai Wayuu, mayaasüje kanain jia saaꞌin wayuu, mayaasüje süjünajaain jia wayuu sünain mojuin sünüiki jümüin, otta müleka shiyouktüle jia saaꞌu mojulaain jia saajüin.
“Meerü jukuaippa aka nakuaippa na nünüikimaajanakana Maleiwa paala sümaiwa sünain neꞌnnüin amüin natüma na jutuushikanairua. Otta jiakana soꞌu tü kaꞌi mülieenakat oꞌu jia sütüma wayuu, talata jia süka süpüshua jaaꞌin, süka jütüjaain naaꞌu chi Maleiwakai sünain nüsülajüinjatüin kasa anashaatakat jümüin chaa iipünaa eere nia”, nümakalaka Jesús namüin.
Aashajaashi joo Jesús namüin na wayuukana napüshua: “Na wayuu eekana washirüin jaꞌaka, ‘Aishaꞌajaa’, meena naya, süka kasalajaneerüin namüin tü mojusü naaꞌinrakat. Mayaasüje talatüin naaꞌin jooluꞌu sümaa washirüü neꞌe, mojeerü naaꞌin soꞌuweena wane kaꞌi.
Je na wayuukana eekana emirain jaꞌaka maaꞌulu yaa, mojeerü maꞌi naaꞌin, süka aijeerüin jamü namüin. Otta na asirajakana, ‘Aishaꞌajaa’, meena naya, süka naꞌyalajeenain saalii mojuu aaꞌin.
Je jia kojutkana sütüma wayuu süpüshua, jalia jia talataja aaꞌin sütüma tia. Anakaja sotüle jaaꞌin nachiki na nünüikimaajanayaakana Maleiwa sümaiwa paala kojutkana sütüma tü jutuushikalüirua sooꞌopünaa naküjain alawaa. Otta noꞌuluꞌu Maleiwa, mojutsalii naya”.
Aashajaashi Jesús nüchikua namüin na nikirajüinkana noꞌupala na wayuukana napüshua: “Jia aapaakana tü tamakat, anashii aire jüpüla na jüꞌünüükana, sümaa jükaaliijain naya, mayaashiije kanain jia naaꞌin.
Je anashii jücheküle tü anasükat napüleerua na mojukana anüiki jümüin, sümaa jüchuntüin nümüin Maleiwa naaꞌu, mayaashiije eꞌrüliin wayumüin jümüin.
Müleka süsheꞌetünüle juꞌupünaa sütüma wayuu, anasü müleka nnojorule jüchekajüin shia. Shia anaka aluꞌu müleka jujununtaale süpüla süsheꞌetünüin tü wane. Je müleka süsütünüle tü jüsheꞌinkat, anasü müleka juuꞌulaale tü waneꞌeya süpülaya.
Je nümüin chi eekai cheꞌojaain kasa nümüin, jüsülaja nümüin. Je nümüin chi asütakai jükorolo juulia, nnojo jüsütüin süchikua nuulia.
Anasü müleka jaaꞌinrüle tü anasükat sümüin wayuu, maa aka jücheküin saaꞌinreein tü anasükat jümüin.
“Müleka aire neꞌe jüpüla tü wayuu aikat apüla jia, ¿kasa anaka aluꞌu tia nuꞌupala Maleiwa? Na wayuukana napüshua, mayaashiije kaainjaraliin naya, aisü napüla wayuu aikat apüla naya.
Je müleka jükaaliijale neꞌe tü wayuu akaaliijakat jia, ¿kasa anaka aluꞌu nuꞌupala Maleiwa tia? Na wayuukana napüshua, mayaashiije kaainjaraliin naya, naaꞌinrüin tia.
Je müleka jujuyaajirüle neꞌe wayuu eekai sütüjain awalaajaa, ¿kasa anaka aluꞌu nuꞌupala Maleiwa tia? Shia saaꞌinraka neꞌe wayuu süpüshua, mayaasüje kaainjaralüin. Najuyaajirüin süpüla suwalaajünüinjatüin süchikua.
Aluꞌusa jiakana, anashii aire jüpüla na jüꞌünüükana, maa aka naaꞌin chi Maleiwa Miyoꞌushikai maꞌi chakai iipünaa sünain kamaneein sümüin wayuu eekai kaainjalain, eekai nnojolüin saapüin analuꞌut nümüin. Je müleka jükaaliijüle na jüꞌünüükana sümaa jujuyaajirüin naya sünain nnojoliin jüchekajüin namüin süpüla nawalaajüinjatüin süchikua, nayaawateena aaꞌu jia sünain nüchooin jia Maleiwa. Je asülajüneena amüin jia wainma kasa anasü nütüma soꞌu wane kaꞌi.
Anashii müleka jümüliajüle wayuu süpüshua, maa aka naaꞌin chi Jüshikai Maleiwakai sünain nümüliajüin shia”, nümakalaka Jesús namüin na nikirajüinkana.
Aashajaashi Jesús nüchikua namüin na nikirajüinkana noꞌupala na wayuukana: “Anakaja müleka nnojorule jiyoujüin wane wayuu. Müleka jaaꞌinrüle tia, meeria jukuaippa nütüma Maleiwa. Anakaja müleka nnojorule jaapüin shikii wane wayuu. Müleka jaaꞌinrüle tia, meeria jukuaippa nütüma Maleiwa. Shia anaka aluꞌu müleka motüle jaaꞌin saainjala wayuu eekai kaainjalain juulia, süpüla motüinjatüin naaꞌin Maleiwa tü jaainjalakat nuulia.
Anashii müleka jüsülajüle sümüin wayuu eekai cheꞌojaain kasa sümüin. Je tü cheꞌojaakat jümüin, asülajüneerü nütüma chi Maleiwakai sünain wainmashaateerüin shia. Akaajaa müleka matüjüinre asülajaa jia sümüin wayuu, meeria jukuaippa nütüma Maleiwa. Masülajuujeena amüin jia”, nümakalaka Jesús namüin.
Ekirajüshi joo Jesús süka sukuaippa tü kasa eꞌnnakat sainküin mma: “Müleka nuꞌuninnüle wane wayuu eekai moꞌuin nütüma wane eekai moꞌuinya, eeshii süpüla nojunuujiraain suluꞌu ishi.
Wane wayuu, nüshatapa tü ekirajünakat anain nütüma chi ekirajüikai, shieerü nikirajaka anain tü ekirajünakat anain nia paala”, nümakalaka namüin na nikirajüinkana.
“Jia ayoojaakana waneepia na juwalayuukana, müshii aka jia naaꞌin wane wayuu eekai niꞌrüin yarüttüsü suluꞌu noꞌu chi nuwalakai sünain ‘Tawalaa, anashi tayuꞌrule tü yarüttüsükat suluꞌujee poꞌu’ sünain nümüin nümüin. Otta nnojotsü nütüjaain aaꞌu sünain eein wane saꞌata wunuꞌu suluꞌu tü noꞌukalia maꞌi. Jiakana piamakana akuaippa, müleka juuꞌulaale suulia kaainjalaa, juunteerü jiiꞌiyatüin namüin na juwalayuukana sünain kaainjalain naya”, nümakalaka Jesús.
Aashajaashi Jesús jooluꞌu nüchikua namüin na nikirajüinkana noꞌupala na wayuukana: “Wane wunuꞌu eekai shikaajünüin achoin, nnojotsü kachoin eekai mekaajuuin. Otta wane wunuꞌu eekai mekaajuuin süchon, nnojotsü kachoin eekai shikaajünüin.
Müleka shiꞌnnüle süchon wane wunuꞌu, atüjaaneerü aaꞌu kasain kachoin. Tü süchonkot tü higuerakat, nnojotsü atpajünüin sünainjee wunuꞌu eekai keimsein, je tü uuwakat, nnojotsü atpajünüin sünainjee wunuꞌu eekai eein neꞌe.
Akaajaa naaꞌin wane wayuu eekai nüküjüin waneepia kasa anasü, watüjaa aaꞌut sünain shiain suluꞌuin naaꞌin tü anasükat, süka waapüin shia nüküjüin. Akaajasa wane wayuu eekai nüküjüin waneepia tü kasa mojusükot, watüjaa aaꞌut sünain shiain suluꞌuin naaꞌin tü mojusükat. Tü saashajaakat wane wayuu, shia tü ojuittakat suluꞌujee saaꞌin”, nümakalaka Jesús namüin.
Aashajaashi Jesús nüchikua namüin sünain nüchiajaain naya: “ ‘Senyotkalee, kojutshi pia watüma’, ¿jamüshii jümakaꞌaka tamüin sünain nnojolüin jaaꞌinrüin tü taluwataakat anain jia?
Chi wayuu eekai nüntüin tanainmüin, sünain naapajüin tü tekirajakat anain, sünain naaꞌinrüin waneepia tü taluwataakat anain nia, ¿kasa maka aka nia?
Müshi aka nia naaꞌin wane wayuu eekai yalayalain süpüla aainjaa miichi. Nüpotüin tü mmakat süpüleerua tü nipiakat süpüla nükumajüinjatüin shia saaꞌu ipa. Je süntapa wane juya miyoꞌushaata sünainmüin tü miichikat, nnojotsü ojuttüin shia, süka ichein maꞌi sükumajia.
Akaajasa chi wayuu eekai nnojolin naaꞌinrüin tü taluwataakat anain, müshia aka nia naaꞌin wane wayuu eekai matüjain süpüleerua aainjaa miichi. Nükumajüin tü miichikat saaꞌu mma neꞌe sünain nnojolin nüpotüin tü mmakat süpüleerua tü nipiakat. Je süntapa wane juya miyoꞌushaata sünainmüin tü miichikat, ojuttüsü shia”, nümakalaka Jesús namüin.
Je keraapa nünüiki Jesús namüin na nikirajüinkana noꞌupala na wayuukana napüshua, oꞌunüshi suluꞌumüin tü pueulokat Capernaum.
Eeshi wane sülaülashi surulaat nnojoishi judíoin. Je chi nüchepchia kojutkai nütüma, ayuuishi, mayeinshi maꞌi.
Niasaꞌa chi sülaülashikai surulaat, naapüin nüchiki Jesús sünain niain atüjain eiyajaa wayuu. Nuluwataakalaka wane laülaayuushiikana naaꞌu na judíokana süpüla naashajaainjanain nümaa shiiꞌiree niiyajeein chi nüchepchiakai.
Shiasa nantapa na laülaayuushiikana nünainmüin Jesús, nachuntüin nümüin süka süpüshua naaꞌin sünain namüin nümüin: —Kojutshi maꞌi chi sülaülashikai surulaat watüma. Anakaja müleka piiyajüle chi nüchepchiakai
süka alin maꞌi waya judíokana nüpüla je süka naainjirüin wamüin tü ekirajüleekat —namakalaka nümüin Jesús.
Oꞌuna müshija Jesús namaa. Otta yaa pejemüin sünain nipia chi sülaülashikai surulaat, nüpanapajakalaka Jesús wane nütünajutüirua chi laülaashikai ajütünakat nünainmüin süpüla naküjainjatüin nünüiki nümüin: “Ekirajüikalee, nnojoishi taya oꞌunüin pünainmüin, süka nnojolin kasajachin taya pümüin, saaꞌin tamüin. ¿Jamakuaippalinjachika joo süpüla tantajachin pünainmüin? Süka jamüin, laülaain pia saaꞌu ayuulii. Müleka püküjale neꞌe wane pütchi, tatüjaa aaꞌut sünain aneechin chi tachepchiakai sütüma tia
süka tatüjaain saaꞌu aluwataanaa maa aka tatüjaain saaꞌu aluwatawaa. Müleka tajütüle wane surulaat, oꞌunüshi. Müleka teenaküle nia, antüshi. Müleka taluwataale chi tachepchiakai, naaꞌinramaatüin motsoꞌo tü taluwataakat anain nia”, müshii naya nümüin Jesús sünain naküjain nünüiki chi sülaülashikai surulaat.
Oponojoosü maꞌi naaꞌin Jesús sütüma tü nümakat chi sülaülashikai surulaat. Ajununtaashi joo sünain nümüin sümüin tü wayuukolüirua wattakat saalin eekat nümaa: —Miyoꞌutaaleejaꞌa nünoula chi sülaülashikai surulaat tanain. Nnojoishi eein wane makai aka naaꞌin sünain anoujaa tanain, jaꞌitakaja neꞌe naꞌaka na wayuukana Israelkana —nümakalaka Jesús namüin.
Naleꞌejaakalaka joo na ajütünakana nipialuꞌumüin chi sülaülashikai surulaat sünain eein chi nüchepchiakai napüla. Anaichipa joo nia.
Süchikijee tia, oꞌunüshi Jesús chamüin chaꞌaya eemüin wane pueulo kanüliasü Naín namaa na nikirajüinkana ooꞌulaka watta saalin wayuu.
Je nüntapa soꞌuluꞌumüin tü pueulokat, eesü nüpüla wane wayuu oukta aꞌwayuuset sümaa wainma wayuu shipiajannuu. Ouktüichipa joo chi süchonkai waneeshikaꞌiya sümüin. Alüꞌüjünüshi nia amuuyuupaꞌamüin.
Shiasa niꞌrapa chi Senyotkai tü wayuukot, nümüliajakalaka shia. —Nnojo piꞌyalajüin, maachee —nümakalaka sümüin.
Nürütkaakalaka joo Jesús nünainmüin chi ouktüshikai. Je niꞌitaapa najapü sünain tü alüꞌüjiasükat, ashaꞌwalaashii joo na wayuukana alüꞌüjashiikana. —“Püshaꞌwalaa, waaꞌiraa”, müshi taya müin —nümakalaka nümüin chi ouktüshikai.
Otta müshia chi wayuukai, nojoyolookalaka sünain naashajaain. Otta Jesús, nümakalaka sümüin tü niikat: —Anii chi püchonkai.
Ponusü maꞌi naaꞌin na wayuukana tü neꞌrakat. Je naꞌwaajüin Maleiwa: —Anashikaiche maꞌi chi nünüikimaajachikai Maleiwa antakai waꞌakamüin —müshii waneeirua. Otta wane: —Antüichipa Maleiwa süpüla nükaaliijainjanain waya nüpüshikana —müshii.
Je tü naaꞌinrakat Jesús nüka chi ouktüshikai, aꞌwalakajaasü süchiki sütüma wayuu chaꞌaya suluꞌu tü mmakat Judea je chaꞌaya süꞌütpünaa.
Soꞌu wane kaꞌi, wanaa sümaa püreesain Juan chi owoutisaajüikai, aküjünüsü nümüin natüma na nikirajüinkana süchiki süpüshua tü naaꞌinrakat Jesús. Neenakakalaka Juan piamashii na nikirajüinkana
sünain nuluwataain naya chamüin nünainmüin chi Senyotkai süpüla namüinjanain nümüin: “¿Shiimüꞌinya piain chi aluwataaushikai nütüma Maleiwa süpüla puꞌtteꞌerüinjachin wayuu? ¿Nnojottaapa shiimüin?”.
Shiasa nantapa na nikirajüinkana Juan nünainmüin Jesús, müshii naya nümüin: —Aluwataaushi waya pünainmüin nütüma Juan chi owoutisaajüikai süpüla wasakirüinjachin pia: “¿Shiimüꞌinya piain chi aluwataaushikai nütüma Maleiwa süpüla puꞌtteꞌerüinjachin wayuu? ¿Nnojottaapa shiimüin?” —namakalaka.
Je soꞌu kaꞌikalüirua tia, eiyajünüsü wayuu watta saalin nütüma, wayuu eekai müliain sütüma ayuulii je eekai kaleꞌeruꞌuin yolujaa. Je wayuu wainma eekai moꞌuin, koꞌusü nütüma.
Je sükajee tia, asouktüshi joo Jesús namüin na nüjünalakana Juan: —Aa, shiimüin tayain chi aluwataaushikai nütüma Maleiwa süpüla toꞌtteꞌerüinjachin wayuu. Juꞌuna jümata jüchikua jüküjaiwa nümüin Juan tü jiꞌrakat je tü jaapakat achiki. Tü wayuu eekai moꞌuin, koꞌusü. Tü eekai masaꞌain, kasaꞌasü. Tü eekai sajaꞌttüin süta, ashatüsü tü sütakat. Tü eekai macheꞌein, kacheꞌesü. Tü eekai ouktüin, osoꞌiraasü saaꞌin. Je tü eekai müliain, aküjüna amüinrü tachiki tayakai chi Oꞌtteꞌerüikai.
Anataꞌaleeshijaꞌa maꞌi chi wayuu eekai nnojolüin nuuꞌulaain suulia anoujaa tanain sütümajee tü alatakat nümüin —nümakalaka Jesús namüin.
Shiasaꞌa noꞌunapa na nüjünalakana Juan, oꞌttüshi Jesús sünain aküjaa nüchiki Juan sümüin tü wattakat saalin wayuu: “Soto jaaꞌin wanaa sümaa nuwoutisaajüin Juan chaa isashiipaꞌa. ¿Kasa juꞌunaka eeꞌiree eemüin nia? ¿Süpüla jiꞌrüinjachin wane wayuu eekai nnojolin lotüin sünain anoujaa? Nnojo.
¿Süpüla jiꞌrüinjachin wane wayuu washirü eekai kasheꞌin kuluulu anasü? Nnojo. Na wayuu washinnuukana, na anakana asheꞌin, kepiashii naya suluꞌu nipia chi sülaülashikai mma, nnojoishii kepiain chaa eere maaꞌinyatuulin mma.
Shiimüin sünain juꞌunüin chamüin süpüla jiꞌrüinjachin wane nünüikimaajachi Maleiwa. Je alanaꞌaleeshia maꞌi nia sünain kojutüin nütüma Maleiwa noulia na waneeinnua süka niain chi aapirakai wayuu sünain tantajachin tayakai.
Nia chi ashajünakai achiki paala sünain nümüin chi Maleiwakai nümüin chi Nüchonkai sünain maa: ‘Taluwataajeechi chi pünüliamaajachikai püpüleerua süpüla naapirüinjatüin tü wayuukolüirua sünain püntajachin saꞌakamüin. Yapainjatü nütüma tü wayuukolüirua süpüla saapajüin pünüiki’, müsü tü ashajuushikat.
Shiimüin tü tamakat jümüin, yaa saꞌaka wayuu maaꞌulu yaa, alanaꞌaleeshia maꞌi Juan sünain kojutüin nütüma Maleiwa suulia tü wayuukolüirua süpüshua. Otta na wayuu anoujashiikana tanain, mayaasüje nnojoliin kojutüin jooluꞌu sütüma wayuu, alanaꞌaleejeeria tü nojutkat soꞌuweena wane kaꞌi suulia tü nujutkat Juan maaꞌulu yaa. Shia süka laülaweenain naya chaꞌaya eere nuluwataain Maleiwa”, nümakalaka Jesús.
Napüshua na wayuu aapakana tü nümakat Jesús, je na okotchajüliikana neerü nümüin chi sülaülashikai mma, süka owoutisaajuushin naya nütüma Juan, müshii naya: “Anasü maꞌi tü nuluwataakat anain waya Maleiwa”.
Akaajasa na fariseokana namaa na karalouktamaajanakana, na nnojoliikana owoutisaajünüin nütüma Juan, nayouktüin tü nüchekakat chi Maleiwakai napüleerua.
Nümakalaka Jesús namüin na ayouktakana nünüiki: “¿Kasa maka aka naaꞌin na wayuu kaꞌakakana jia, na ayouktakana tanüiki?
Nnojoishii jia talatüin tamaa, süka nnojolin taaꞌinrüin tü jüchekakat tapüleerua. Müshii aka jia saaꞌin tepichi eekai namüin namüin na natünajutkana saaliijee nnojoliin nashaitteein namaa: ‘Jaꞌitaina amaasijaayaain waya, nnojoliishii jia oyonnojoyaain sütüma. Je jaꞌitaina mojuyaain waaꞌin sünain eeꞌirajaa, nnojoliishii jia aꞌyalajayaain sütüma’, müshii na tepichikana.
Müshii aka jia saaꞌin tepichi, saaꞌu ‘Kaleꞌeruꞌushi nia yolujaa’ jümüin nümüin Juan chi owoutisaajüikai sünain jiyouktüin nünüiki, süka nnojolin niꞌrajaain miꞌiraa je süka nnojolin nüsüin wanaa jümaa.
Otta jünüiki tamüin tayakai, chi Shipayakai Wayuu, süka teꞌrajaain miꞌiraa sümaa wayuu: ‘Wayuu kasa aleꞌechi nia, sütünajut tü okotchajütkalüirua neerü nümüin chi sülaülashikai mma, sütünajut tü kaainjaratkalüirua’, müshii jia tamüin sünain jiyouktüin tanüiki. Shiimüin tü tamakat, müleka nnojorule taaꞌinrüin süpüshua tü jüchekakat, nnojoleena jia talatüin tamaa.
Otta chi wayuu eekai shiimüin sünain nünoujain nünain Maleiwa, nütüjaweerü aaꞌu sünain shiimüin tü taküjakat nümüin”, nümakalaka Jesús sümüin tü wayuukolüirua.
Eenajinnüshi Jesús sünain wane ekawaa nipialuꞌu wane wayuu fariseo kanüliashi Simón. Nuꞌunakalaka. Shiasa nüntapa chamüin chaꞌaya, nüikkalaakalaka sünain tü ekawaakat.
Je wane jierü kaainjarat shipiajatü chaꞌaya, sütüjaapa naaꞌu Jesús sünain nikaain nipialuꞌu chi fariseokai, süntakalaka nünainmüin süpüla shiꞌrüinjachin nia. Alüꞌüjasü wane maraaja akumajuushi süka ipa kanüliasü “alabastro”, kaluꞌusü “perfume”.
Ashaꞌwalaasü shia nüchiiruajee Jesús süꞌütpaꞌa nuuꞌui sünain shiꞌyalajüin sünain süshorottirüin tü suꞌwüirakat saaꞌu. Sülaꞌajaakalaka shia süka suꞌwala. Shipesutkalaka shia sünain shiꞌyotüin tü perfumekat saaꞌu.
Otta chi fariseokai eenajitkai Jesús, müsü naaꞌin nüleꞌeruꞌu: “Je chira, müleka niale wane chi nünüikimaajachikai Maleiwa, niyaawatüinje tü jierü epettakat nia, nütüjaa aaꞌuluje sukuaippa sünain kaainjaralüin shia, je niyouktüinje sümüin tü saaꞌinrakat nüka”.
Otta Jesús, süka nütüjaain saaꞌu tü jülüjakat naaꞌin, müshi nia nümüin: —Simón, anashi taküjale pümüin süchiki wane kasa. —Anakaja, Ekirajüikalee. Püküja maala tamüin —nümakalaka nümüin.
Nümakalaka Jesús: —Eeshi wane wayuu aꞌanapitshi nünneetse. Nujuyaajirüin piamashii wayuu. Wainma neerü tü najuyaalakat: 500 “denario” tü nujuyaalakat wane. Ooꞌulaka chi wane, ajuyaajüshi jaꞌrai shikii “denario”.
Otta na nujuyaajitkana, najaꞌttirüin tü neerü najuyaalakat. Isasü nachiki nawalaajüin süchikua nümüin chi aꞌanapitshikai naya. Otta niakai, nuuꞌulaain tü nünneetsekat napüla —nümakalaka Jesús. Nüsakinnakalaka joo Simón nütüma: —¿Jaraleechi, saaꞌin pümüin, aika maꞌi apüla chi aꞌanapitshikai neerü?
Asouktüshi Simón: —Niataa chi wayuu ooꞌulaanakai wainma ojuyaala —müshi. —Pütchi lotüsü tü püsouktakat aka —nümakalaka Jesús nümüin.
Niirakaakalaka Jesús sünainmüin tü jietkat sünain ayatüin naashajaain nümüin Simón: —Piakai, nnojoishi kamaneein tamüin sümaa aapüin wüin suꞌlojia tooꞌui tantaiwaꞌaya pipialuꞌumüin. Aluꞌusa shiakat, süshorottirüin suꞌwüira saaꞌu tooꞌui sünain sülaꞌajaain shia süka suꞌwala.
Piakai, nnojoishi püpesujüin taya wanaa sümaa püsaküin taya tantaiwaꞌaya. Aluꞌusa shiakat, mooꞌulaainyülia suulia epesujaa tooꞌui.
Piakai, nnojoishi kamaneein tamüin sümaa oꞌyotoo seita saaꞌu tekii. Aluꞌusa shiakat, shiꞌyotüin “perfume” saaꞌu tooꞌui süpüla shiiꞌiyatüin sünain kojutüin taya sütüma.
Jaꞌitairü wainmain paala tü saainjalakat, saaꞌu aliichipain taya süpüla süka süpüshua saaꞌin, atüjaana aaꞌulu sünain motüitpain taaꞌin saainjala. Akaajasa piakai, nnojoishi alin taya püpüla süka süpüshua paaꞌin, maa aka alin taya süpüla tü jietkat, süka nnojolin cheꞌojaain motüin taaꞌin paainjala paajüin —nümakalaka Jesús nümüin Simón.
Nümakalaka joo Jesús sümüin tü jietkat: —Motüitpa taaꞌin paainjala.
Otta na wayuukana ekaashiikana wanaajiraa nümaa, aashajaajiraashii naya: —Atak. Motüsü naaꞌin saainjala wayuu naajüin. ¿Jarai wayuu atüjaka süpüleerua tia? —müshii naya sünain nayoujüin Jesús.
Otta nünüiki Jesús sümüin tü jietkat: —Oꞌtteꞌennüitpa pia süka pünoujain tanain. Anasü müleka puꞌunüle sünain anain paaꞌin —nümakalaka sümüin.
Shiasa süchikijee tia, oꞌunüshi Jesús suluꞌupünaa tü pueulokat süpüshua. Aküjüshi nia tü pütchi anasükat sümüin wayuu, süchiki nukuaippa Maleiwa sünain aluwatawaa. Je na Aluwataaushikana, na polooshiikana piammüin, oꞌunüshii naya nümaa.
Otta namaa nayakana, oꞌunüshii wane jieyuu eiyajünakana nütüma Jesús ooꞌulaka na ayuꞌnnakana oulia yolujaa. Eesü María Magdalena, tü ayuꞌnnakat aleꞌeruꞌujee akaratshisü yolujaa.
Eesü Juana, nuꞌwayuuse Chuza chi laamakai suluꞌu nipia Herodes chi sülaülashikai mma. Je eesü Susana ooꞌulaka wane jieyuu wainma. Nakaaliijain na jieyuukana Jesús je na nikirajüinkana süka tü nawashirüinkat.
Soꞌu wane kaꞌi, antapaatasü wayuu watta saalin nünainmüin Jesús suluꞌujee tü pueulokat süpüshua. Ekirajüshi jooluꞌu nia sünain wane kasa süka sukuaippa tü kasa eꞌnnaajünakat sainküin mma.
Müshi nia namüin: “Eetaashi wane wayuu apünajüi. Oꞌunüshi suluꞌumüin tü niyüüjasekat sünain nijinain tü nuwaüyekat. Eesü waüyee ejituukat suluꞌu wopu eepünaale süliikatünüin aaꞌu sütüma wayuu, eere shiküin shia wuchii.
Eesü ejituukat eere arülain mma saaꞌu ipa. Shiasa susotapa, ajulujaasü süka josoin tü mmakat.
Eesü ejituukat saꞌaka mojuui eekai keimsein. Shiasa süsotapa, ouktüsü tü pünajütkat sütüma tü mojuuikat.
Aluꞌusa wane waüyeekat, ejituushi saaꞌu mma anasü. Asotüsü, emiyoꞌulaasü sünain wattain saalii süchon, maa aka poloo shikii süchon sünainjee waneesia soꞌu”, müshi joo Jesús sümüin tü wayuukolüirua. Je kettaapa nünüiki Jesús, “Chi eekai nüshateein tanüiki, anasü jülüjüle naaꞌin süpüla niyaawatüinjatüin saaꞌu tü tekirajakat anain”, nümakalaka sünain emetuluin nünüiki namüin.
Otta na nikirajüinkana Jesús: “Pikirajüinapa waya sünain wane kasa süka sukuaippa tü kasa eꞌnnaajünakat sainküin mma. ¿Jamaluꞌut tü püküjakat wamüin?”, namakalaka nümüin.
Asouktüshi Jesús: “Nnojotsü atüjaanüin aaꞌu paala süchiki nukuaippa Maleiwa sünain aluwatawaa. Otta müshia jooluꞌu, oꞌttüichipa taya sünain teeꞌiyatüin shia jümüin jiakana tekirajüinkana. Otta na wane wayuukanairua, tekirajüin naya waneepia süka sukuaippa tü kasa eꞌnnaajünakat sainküin mma, süpüla keraainjatüin tü ashajünakat paala, tü münakat wamüin: ‘Jaꞌitakaꞌa neirakaain sümüin tü kasa anasü taaꞌinrakat, je jaꞌitakaꞌa naapüin tü kasa anasü taküjakat achiki, nnojoleerü nayaawatüin aaꞌu tü tekirajeekat anain naya’ ”, nümakalaka Jesús namüin.
Niiꞌiyatakalaka joo Jesús namüin sünain jamaluꞌulüin tü nüküjaitpakat sümüin tü wayuukolüirua süka sukuaippa tü kasa eꞌnnaajünakat sainküin mma. Müshi nia namüin: “Tü waüyeekat, shia nünüiki Maleiwa.
Je tü waüyee ejituukat eepünaale süliikatünüin aaꞌu sütüma wayuu, shia nakuaippa na wayuu eekai naapüin neꞌe nünüiki Maleiwa sünain süsütünamaatüin tü pütchikat noulia nütüma Satanás suulia nanoujaꞌalüin sünain süpüla noꞌtteꞌennüinjanain nütüma Maleiwa.
Je tü ejituukat eere arülain mma saaꞌu ipa, shia nakuaippa wayuu eekai naapüin sümaa talataa aaꞌin nünüiki Maleiwa aküjünakat namüin. Müshii aka naya saaꞌin tü pünajüt ajulujaakat. Anoujashii naya motsoꞌo neꞌe. Otta neꞌrapa müliaa sünainjee tü nanoulakat, ooꞌulaa müshiija suulia anoujaa.
Je tü ejituukat saꞌaka mojuui eekai keimsein, shia nakuaippa wayuu eekai naapüin nünüiki Maleiwa sünain malaüleꞌerüin naaꞌin sünain anoujaa, sükajee ayatüin naya shapaain naaꞌin naaꞌujiraa shiiꞌiree washirüü je shiiꞌiree emiꞌijaa.
Otta tü waüyee ejituukat saaꞌu mma anasü, shia nakuaippa na wayuu eekai naapüin nünüiki Maleiwa sümaa naapaain shia süka süpüshua naaꞌin. Lotüshii maꞌi naya sünain anoujaa waneepia sütüma. Je maa aka tü pünajütkat saaꞌu mma anasü sünain wainmain süchon, kooꞌomüinsü namüin na wayuukana aaꞌinraa kasa anasü, süka nachecherüin naaꞌin sünain anoujaa”, nümakalaka Jesús namüin.
Aashajaashi jooluꞌu Jesús namüin nüchikua: “¿Jalasü eꞌitaanüin wane rampara chuwatüle? ¿Eꞌitaanüsü suupünaa wayeeta? ¿Eꞌitaanüsü suupünaa türoojo? Nnojotsü anain tia. Anasü shiꞌitaanüle iipünaa eere süpülee luusa, süpüla shiꞌnnüinjatüin tü suwaralakat sütüma wayuu eekai shikerolüin. Müsüya aka tü nüchikikat chi Maleiwakai. Nnojotsü anain müleka sunujunnule suulia wayuu. Shia anaka aluꞌu müleka süküjünüle sümüin wayuu süpüshua sünain shikirajünüinjatüin sünain.
Müleka sunujunnule wane kasa, eweeteerü süchikua. Müsüya aka tü nüchikikat chi Maleiwakai. Jaꞌitairü nnojolüin aküjünüin paala sümüin wayuu sainküin mmakat süpüshua, aküjüneerü jooluꞌu sümüin.
Je sükajee tia, anashii müleka eere jaaꞌin sünain tü pütchi jaapakat. Chi wayuu eekai jülüjain naaꞌin tü shiimainkat ekirajünakat anain nia, ekirajüneechi nia sooꞌomüin. Akaajasa chi eekai nnojolüin kasajatüin nümüin tü shiimainkat, asütüneerü nuulia tü ekirajünakat anain nia paala”, nümakalaka Jesús namüin.
Je jooluꞌu, antüsü tü niikat Jesús ooꞌulaka na nimüliayuukana süpüla naashajaainjanain nümaa. Otta isasü nachiki arütkawaa nünainmüin, süka wainmain wayuu yaa nüꞌütpaꞌa.
Naapinnakalaka Jesús: —Naa tü püikat anooipaꞌa ooꞌulaka na puwalayuukana. Aashajaweeshii pümaa —nümünakalaka.
Asouktüshi Jesús: —Tü wayuu “teikat” je na wayuu “tawalayuukana” tamüinjanakana amüin, naya na eekai naapüin tü nünüikikat Maleiwa sünain naaꞌinrüin waneepia tü nuluwataakat anain —nümakalaka Jesús namüin.
Soꞌu wane kaꞌi, müshi Jesús namüin na nikirajüinkana: —Anashii woꞌunüle waneemüin saꞌata tü palaakat. Oꞌotoo müshiijaꞌa joo naya suluꞌu tü anuakat sünain noꞌunüin.
Je sümaꞌinruꞌu waraittüin tü anuakat shirokupünaa tü palaakat natüma na nikirajüinkana, atunküshi Jesús. Anta müsia joo wane wawai nanainmüin sünain shiꞌyotüin palaa suluꞌumüin tü anuakat. Pejeirü süpüla shimerojooin tü anuakat shiinaluꞌumüin tü palaakat.
Narütkaakalaka na nikirajüinkana nünainmüin, —Ekirajüikalee, püchijiraa maala. Ouktüshii taa waya —namakalaka nümüin. Nüshaꞌwalaakalaka Jesús sünain nüchiajaain tü wawaikat sümaa tü palaa koꞌontakat nanainmüin. Ejimalaa müsia joo tia sütüma nünüiki.
Nümakalaka Jesús namüin na nikirajüinkana: —¿Nnojotsü jünoujüin paala sünain toꞌtteꞌerüinjanain jia suulia tü wawaikat? —müshi nia namüin. Eimolojooshii maꞌi naya sümaa naashajaajiraain sünain namüin: —¿Jaraikai wayuukai chii, kacheꞌekai amüin wawai ooꞌulaka tü palaakat? —müshii naya, süka ponüin maꞌi naaꞌin tü neꞌrakat.
Antüsü jooluꞌu tü anua kaluꞌukot Jesús namaa na nikirajüinkana waneemüin saꞌata palaakat chejee Galileajee. Je chaꞌaya, kepiasü wane wayuuirua kanüliajüsü Gadareno.
Nüshakatapa Jesús suluꞌujee tü anuakat, eejachi nüpüla wane wayuu kaleꞌeruꞌushi yolujaa. Kepiashi chi wayuukai paala suluꞌu tü pueulokat. Akaajasa jooluꞌu nia, kepiashi amuuyuupaꞌa sünain masheꞌinkuu nümüin. Kakaliaichi sünain nnojolin kepiain nia suluꞌu miichi.
Je süntaiwaꞌaya tü yolujaakalüirua nünain, akoꞌojinnüshi nia sütüma wayuu. Otta jaꞌitaichi akoꞌojünüin nia süka kaleena, nüꞌtsouktüin tia sünain nuꞌuninnüin sütüma tü yolujaakat eemüinre isashiipaꞌa. Arütkaashi jooluꞌu chi wayuukai nünainmüin Jesús sünain nüsapainyoꞌukain nümülatuꞌumüin. Otta müshia Jesús, nümaja amüinrü tü yolujaakat süpüla sujuittüinjatüin nüleꞌeruꞌujee chi wayuukai. Emetutsü joo sünüiki tü yolujaakat nüleꞌeruꞌukat chi wayuukai sünain sümüin: —Jesúsuu, Nüchonkaꞌiya Maleiwa Miyoꞌushikai maꞌi, ¿jamüinjatü takuaippa pütüma? Nnojo eꞌrülin wayumüin pia tamüin —sümakalaka wainmatua nümüin.
—¿Kasaichi pünülia? —nümakalaka Jesús sümüin. —Watta saalii, münüshii waya —sümakalaka nümüin Jesús.
Namakalaka jooluꞌu na yolujaakana yaakana nüleꞌeruꞌu chi wayuukai: —Nnojo püjütüin waya wattamüin shiinaluꞌumüin mmakat eere müliain weinshi tü wapüshikalüirua —müshii naya wainmatua nümüin Jesús.
Eejatü wane püülüküirua ekajaain chaꞌaya saaꞌu wane namüna. Nachuntüin na yolujaakana wainmatua nümüin Jesús shiiꞌiree najütünüin süleꞌeruꞌumüin tü püülükkalüirua. —Juꞌuna jümaarüleen —nümakalaka Jesús namüin.
Ojuitta müsüja tü yolujaakalüirua nüleꞌeruꞌujee chi wayuukai sünain shikerolüin süleꞌeruꞌumüin tü püülükkalüirua. Apantajaayaa müsü tü püülükkalüirua saaꞌujee tü namünakat shirokumüin tü palaakat. Ooꞌuwoꞌutkalaka shia süpüshua.
Na arüleejüliikana tü püülükkalüirua neꞌrapa tü alatakat sümüin, apantajaashii naya suluꞌumüin tü pueulokat je sainküin mma sünain aküjaa süchiki.
Otta na wayuu aapakana nanüiki, oꞌunüshii naya sünain eꞌrajawaa tü aküjünakat achiki namüin. Je nantapa nünainmüin Jesús, neꞌrüin chi wayuukai ojuittinna ouliachikai yolujaa, sünain kasheꞌinchipain nia, otta nnojolichipain mamainnain, sünain joyotüin nüꞌütpaꞌa Jesús. Eimolojooshii naya neꞌrapa nia.
Otta na wayuu eejanakana wanaa sümaa niiyajünüin chi wayuukai, naküja achikichi nia sümüin tü antüsükalüirua.
Je napüshua na wayuu Gadarenokana, süka mmolüin maꞌi naya, nachuntüin maꞌi nümüin Jesús süpüla nuꞌunüinjachin noulia. Je wanaa sümaa noꞌotooin Jesús suluꞌumüin tü anuakat süpüla aleꞌejaa Galileamüin,
arütkaashi joo chi ojuittinna ouliachikai yolujaa nünainmüin shiiꞌiree nuꞌuneein nümaa. Otta müshia Jesús, niyouktüin süchiki nümaainjachin nia, sünain nümüin nümüin:
—Anashi püleꞌejüle püchikua pipialuꞌumüin sünain püküjain süchiki tü kasa anasü naaꞌinrüitpakat chi Maleiwakai pümüin. Aleꞌejaashi joo chi wayuukai pueulopaꞌamüin sünain aküjaa sümüin wayuu süpüshua süchiki tü kasa anasü naaꞌinrüitpakat Jesús nümüin.
Shiasa nüleꞌejapa Jesús Galileamüin, eesü wayuu wainma aꞌatapajüsü nia. Je talatüsü saaꞌin nüntapa.
Je naꞌaka na wayuukana, eeshi wane wayuu kanüliashi Jairo, wane laülaashikai suluꞌu tü ekirajüleekat tü judíokolüirua. Ayuuisü nüchon, waneesüchon shia nümüin, polooirü piammüin juya suuyase. Amotsojünüsü saaꞌin sütüma tü ayuulii sünainkat. Anta müshijaꞌa nia sünain nüsapainyoꞌukain nümülatuꞌumüin Jesús, sünain nüchuntüin wainmatua nümüin süpüla nuꞌunajachin nipialuꞌumüin süpüla niiyajüinjatüin tü nüchonkot. Je sünain nuꞌunüin Jesús nipialuꞌumüin Jairo, eesü wayuu watta saalin sünain yentaawain shia nümaa.
Je saꞌaka tü wayuukolüirua, eesü wane wayuu ayuuisü. Polooirü piammüin juya amülain isha sümüin waneepia. Mepiirü shia, jaꞌitairü saapüin sünneetse süpüshua sümüin tottoolu.
Sülüꞌülaakalaka tü wayuukot nüchiirua Jesús shiiꞌiree shipetteein sot nüsheꞌin. Je shipettapa shia, anaitpa, nnojolüitpa amülain isha sümüin.
—¿Jarat epettaka tasheꞌin? —nümakalaka joo Jesús. Otta tü wayuukolüirua süpüshua, koꞌutüsü neꞌe nuulia. Nümakalaka joo Pedro: —Senyotkalee, ¿jamüshikai pia? Wainma wayuu chentaawain pümaa.
Nümakalaka Jesús: —Nnojo. Eesü wane epettakat tasheꞌin, süka tayaawatüin saaꞌu anaitpain tatüma wane wayuu —müshi nia.
Je sütüjaapa saaꞌu tü jietkat sünain nüliratüin naaꞌin shia, arütkaasü shia nünainmüin sünain süsapainyoꞌukain nümülatuꞌumüin sünain shapashapatüin saaꞌin. Je suꞌupala tü wayuukolüirua süpüshua, aküjüsü shia nümüin Jesús sünain shiain epettüin tü nüsheꞌinkat je sünain anaitpain shia nütüma.
Nümakalaka Jesús sümüin: —Nii waaꞌiraa, anaitpa pia süka pünoujain tanain. Anasü puꞌunüle sünain anain paaꞌin.
Wanaa sümaa naashajaain Jesús sümaa tü jietkat, nüntakalaka joo wane wayuu nipialuꞌujeejachi Jairo chi laülaashikai suluꞌu tü ekirajüleekat, sünain nümüin nümüin: —Ouktüitpa tü püchonkot. Puuꞌulaa suulia peenajaain chi Ekirajüikai.
Naapapa Jesús nünüiki chi wayuukai, nümakalaka nümüin Jairo: —Nnojo piyoꞌujaain aaꞌin. Pünouja neꞌe tanain süpüla anainjatüin tü püchonkot.
Shiasa nüntapa Jesús nipialuꞌumüin Jairo, eesü wane wayuuirua aꞌwaatüin maꞌi shiꞌiraluꞌu saalii tü jintutkot. —Nnojo jiꞌyalajüin. Tü jintutkot, nnojotsü ouktüin, atunküsü neꞌe —nümakalaka Jesús sümüin. Süsirajakalaka tü wayuukolüirua nüka Jesús, süka natüjaain saaꞌu sünain ouktüin shia. Nikerotitkalaka joo Jesús palitchon wayuu neꞌe suluꞌumüin tü miichikat: Pedro, Jacobo, Juan, ooꞌulaka chi süshikai tü jintutkot je tü shiikat.
Naapaakalaka joo Jesús sajapü tü jintutkot sünain nümüin sümüin: —Püchijiraa maala, Tachee.
Susoꞌiraakalaka aaꞌin tü jintutkot sünain süshaꞌwalaamaatüin. Shiasa süchikijee tia, —Anasü müleka shikinnüle —müshi Jesús.
Ponusü maꞌi joo naaꞌin chi süshikai je tü shiikat. Otta Jesús, —Nnojo jüküjüin sümüin wayuu süchiki tü taaꞌinrakat süka tü jüchonkot —müshi nia namüin.
Shiasa süchikijee tia, nükotchajaakalaka Jesús na Aluwataaushikana polooshiikana piammüin sünain nümüin namüin: —Taapüin laülawaa jooluꞌu jümüin süpüla ayuꞌlaa yolujaa süleꞌeruꞌujee wayuu je süpüla eiyajaa wayuu eekai ayuulin.
Juꞌuna jümata jiiyajaiwa wayuu eekai ayuulin, je juꞌuna jüküjaiwa sümüin wayuu süchiki nukuaippa Maleiwa sünain aluwatawaa.
Nnojo jülüꞌüjüin jüchise: wunuꞌu jüshepüꞌüjia, jükattoꞌuise, jimia, jünneetse, je suwalaꞌata jüsheꞌin.
Je jüntapa suluꞌumüin wane pueulo, nnojoleerü jiiꞌiratüin tü miichi jüntakat aluꞌu palajana. Waneeitpaleerü jüpülee sümaꞌinruꞌu eein jia suluꞌu tü pueulokot.
Je müleka nnojoliire kapülain aaꞌinyüü jia suluꞌu wane pueulo, juꞌunamaata suulia sünain joꞌotojooin tü mmakat sünainjee juuꞌui jümaꞌichikü shiyaawase jümüin: “Nnojotsü wasirüitpain eekai manoujüinyeein ale saaꞌin neꞌe” —nümakalaka Jesús namüin.
Noꞌunakalaka joo na polooshiikana piammüin suluꞌupünaa tü pueulokat süpüshua, sünain naküjain tü nüchikikat chi Oꞌtteꞌerüikai sümüin wayuu je sünain neiyajüin wainma wayuu.
Otta müshia Herodes, chi sülaülashikai mma, naapa achikichi Jesús sümaa süpüshua tü kasa naaꞌinrakat sainküin mmakat. “¿Jarai cheje eera nia?”, müsü naaꞌin nüleꞌeruꞌu süka nnojolüin wanaawain süküjala tü wayuukolüirua nüchiki. “Niataa Juan owoutisaajüikai osoꞌiraain aaꞌin”, müsü waneeirua.
“Niataa Elías chi nünüikimaajachikai Maleiwa paala sümaiwa, eweetüin maaꞌulu yaa”, müsü süküjala waneeirua. “Osoꞌiraataasü naaꞌin wane eekai nünüikimaajachin Maleiwa paala sümaiwa”, eesü makat.
Otta Herodes sütüma tü naapakat achiki, niꞌreekalaka maꞌi Jesús. “¿Jarai cheje eera chi taapakai achiki? Nnojoijasa niain Juan nia. Tashottira anutpünaachinkasa chia”, majataasü naaꞌin.
Aleꞌejüshii joo na Aluwataaushikana polooshiikana piammüin nünainmüin Jesús sünain naküjain nümüin süchiki tü kasa naaꞌinrakat sainküin mma. Nümaakalaka joo naya saꞌakajee tü wayuukolüirua eemüinre yüütüülin, peje sünain wane pueulo kanüliasü Betsaida.
Otta tü wattakat saalin wayuu, suꞌunakalaka nüchiirua Jesús sütüjaapa naaꞌu sünain nuꞌunüin. Nürütkaakalaka joo shia süntapa nünainmüin, sünain niiyajüin eekai ayuulin. Je nüküjain namüin süchiki nukuaippa Maleiwa sünain aluwatawaa.
Shiasa motsopa kaꞌikat, na polooshiikana piammüin, süka moꞌunüinyülia neꞌrüin tü wattakat saalii wayuu, narütkaakalaka nünainmüin Jesús sünain maa: —Ekirajüikalee, yüüꞌüyütüüisü maꞌi tü mmakat yaa. Anasü müleka püjütüleirua suꞌunaiwa suluꞌumüin tü pueulokalüirua je sainküin shipia wayuu nachajaaiwa tü neküinjatkat je süpüla eeinjatüle sutunküin —namakalaka nümüin Jesús.
—Jaapa jiakana neküin —nümakalaka Jesús namüin. Nasouktakalaka nümüin: —Jaꞌraisü pan je piamasü neꞌe jime asijuushi eekat wamaꞌana. Jaꞌitakaje neꞌe woꞌunüin wayalajaain shiküin, isasia neꞌe wachiki. Watta maꞌi saalii tü wayuukolüirua —müshii naya.
Eejana maa aka 5.000 tooloyuu saꞌaka tü wayuukolüirua süpüshua sünain mayaawajuin na jieyuu ooꞌulaka na tepichi eejanakana. —Anakaja müleka süikkalaale tü wayuukolüirua sünain jaꞌraiwalin shikii —nümakalaka Jesús namüin na nikirajüinkana.
Naaꞌinrüin joo tü nuluwataakat anain naya. Aikkalaashii joo napüshua na wayuukana.
Naapaakalaka joo Jesús tü jaꞌraisükat pan je tü piamasükat jime. Niirakaakalaka iipünaamüin sünain naapüin analuꞌut nümüin Maleiwa saaꞌu. Nüshanaajakalaka joo shia süpüla nottonojüinjatüin na nikirajüinkana süka tü wayuukolüirua.
Eküshii napüshualeꞌeya je emirashii sünainjee. Je süchikijee, okotchajünüsü tü napütaalakat, maa aka poloo piammüin kattoꞌui.
Shiasa soꞌu wane kaꞌi, aashajaashi Jesús nümaa Maleiwa najuuna na nikirajüinkana. Je süchikijee, nüsakitkalaka joo naya: —¿Jarai taya saashin tü wattakat saalin wayuu?
Nasouktakalaka: —“Niataa Juan chi owoutisaajüikai”, müsü waneeirua. “Niataa Elías”, eesü makat. “Osoꞌiraataasü naaꞌin wane eekai nünüikimaajachin Maleiwa paala sümaiwa”, eesü makat neꞌe —namakalaka nümüin.
—Jama jiakana, ¿jarai taya jaajüin? —nümakalaka namüin. Nüsouktakalaka joo Pedro nümüin: —Pia Cristo, chi Nüneekajalakai Maleiwa süpüla oꞌtteꞌeraa wayuu.
Nüchiajaakalaka joo Jesús naya suulia naküjaꞌalüin nüchiki sümüin wayuu sünain niain Cristoin.
Nüküjakalaka joo namüin süchiki tü alateetkat nümüin: —Tayakai, chi Shipayakai Wayuu, jaꞌijaasü müliainjachin taya sünain tayouktünüinjachin natüma na laülaayuushiikana naaꞌu na judíokana, ooꞌulaka natüma na laülaayuushiikana naꞌakajee na sacerdote judíokana, ooꞌulaka natüma na karalouktamaajanakana. Oꞌutinneechi aaꞌin taya natüma. Je soꞌu apünüin kaꞌi süchikijee tia, osoꞌireꞌenneechi aaꞌin taya —nümakalaka namüin.
Aashajaashi joo Jesús namüin na nikirajüinkana je sümüin tü wayuukolüirua süpüshua: —Chi wayuu eekai tamaweein, anakaja müleka nnojorule naaꞌinrüin tü nüchekakat neꞌe nümüiwa. Shia anaka aluꞌu müleka naaꞌinrüle waneepia tü nüchekakat Maleiwa nüpüleerua, sümaa nnojolüin mmolüin sheema oꞌutinnaa aaꞌin saaꞌu noonooin sümaa tanüiki.
Chi eekai niyouktüin taya süka naaꞌinmajiraweein nukuaippa suulia ouktaa, amülouijeerü nukuaippa süpüshua. Otta chi wayuu eekai naapajiraain nukuaippa süpüla niꞌyataainjachin tamüin, mayaashije oꞌutüneechin aaꞌin sünainjee tia, ayateechi oꞌtteꞌennüin tatüma.
Majaꞌa aka chi eekai niyouktüin taya süka washireein nia, nnojoleerü shiain amülouleerüin neꞌe tü nuwashirüinkat sümüiwa, amülouijeerü tü nukuaippakat süpüshua.
Chi wayuu eekai nnojolin kasajachin tayakai chi Shipayakai Wayuu nümüin sünain nnojolin nüküjüin tachiki sümüin wayuu süka japülin nia taka, nnojoleechi kasajachin nia tamüꞌinya taleꞌejapa chajee eejee chi Tashikai Maleiwa. Je tantapa, shiimain sünain warattuuleerüin tü mmakat süka eeinjanain na aapiee nümaꞌanajeejanakana tamaa.
Shiimüin tü tamakat jümüin: Anaꞌaya juꞌutku jia yaakana maaꞌulu nnojoleenakana ouktüin süpülapünaa neꞌrüin sünain suꞌttüin tü aluwatawaakat nütüma Maleiwa —nümakalaka Jesús namüin.
Je mapa süchikijee tia maa aka wane semaana, neenajaakalaka Jesús apünüinshii na nikirajüinkana: Pedro, Juan ooꞌulaka Jacobo, süpüla noꞌunajanain nümaa namüiwa eemüin wane uuchi, süpüla naashajaainjachin nümaa Maleiwa chaꞌaya.
Je chamüin chaꞌaya, wanaa sümaa nüchuntüin Jesús nümüin Maleiwa, eeꞌiranajaasü nuꞌupünaa. Otta nüsheꞌin, jorojorotsü maꞌi maa aka shiyaa juya.
Eweenaa müshiꞌiya wane piamashii wayuu nünainmüin Jesús, nia Moisés ooꞌulaka Elías, na nünüikimaajanakana Maleiwa paala sümaiwa. Kamacherajüsü maꞌi nasheꞌin sümaa anashaatain maꞌi shia süka nantüshiin nümaꞌanajee Maleiwa. Yootüshii naya nümaa Jesús süchiki tü ouktajachin nia chaꞌaya Jerusalén süpüla keraainjatüin nütüma tü nüchekakat chi Maleiwakai nüpüleerua.
Otta müshia Pedro namaa na nütünajutkana, yaashii naya sümaa natunkeein maꞌi. Shiasaꞌa neerutpa noꞌu, neꞌrüin Jesús sünain kamacherain maꞌi nüsheꞌin sümaa kasuuin je sünain warattuuin tü mmakat nüꞌütpaꞌa. Je neꞌrüin na piamashiikana wayuu shaꞌwatiraain nümaa.
Je wanaa sümaa nuꞌunüin Moisés nümaa Elías nümaꞌanajee Jesús, nümakalaka Pedro: —Ekirajüikalee, anasü maꞌi süka weꞌrüitpain tü kasa alatakat woꞌupala. Anasü müleka wakumajüle apünüinsü luma: wane püpüla, wane nüpüla Moisés, je wane nüpüla Elías —müshi nümüin Jesús sünain nnojolüin jülüjain naaꞌin tü nümakat.
Wanaa sümaa naashajaain Pedro, eweetalaa müsü wane siruma nanainmüin. Neimolojookalaka sütüma süka süntüin naꞌakamüin.
Süsouktakalaka wane pütchi saꞌakajee tü sirumakat: “Anii chi Tachonkai, chi Taneekajalakai. Jüüjüü mata jia sümüin nünüiki”, sümakalaka tü pütchikat namüin.
Je kettaapa tü pütchikat, eeshi Jesús nümüiwa namaa na apünüinshiikana nikirajüin. Je nnojoliishii naküjain süchiki tü kasa neꞌrakat sümüin wayuu.
Shiasa mapa waneemüin kaꞌikat, ashakatüshi Jesús saaꞌujee tü uuchikat namaa na apünüinshiikana nikirajüin. Napanapajakalaka wayuu watta saalin. Otta na nikirajüinkana, nnojotsü naküjain sümüin tü wayuukolüirua tü neꞌrakat.
Je saꞌakajee tü wayuukolüirua, nuꞌwaatakalaka wane wayuu nümüin Jesús: —Ekirajüikalee, anii tachon ayuuishi. Kaleꞌeruꞌushi yolujaa. Je wanaa sümaa saapaain nia, aꞌwaatüshi sütüma. Oꞌkchichijaashi sümaa komokoin sütüma, süka nüleꞌeruꞌuin shia waneepia. Pükaaliijapan, süka waneeshichan chi tachonkai tamüin.
Tachuntayaainjeꞌe namüin na pikirajüinkana shiiꞌiree nayuꞌleein tü yolujaakat nuulia. Isasü nachiki —nümakalaka nümüin Jesús.
Nümakalaka Jesús sümüin tü wayuukolüirua süpüshua: —Jiakana manoujüinyeekana tanain, jia eꞌrüliikana wayumüin tamüin, wattairü sümaꞌa taꞌatapajüin jia shiiꞌiree jünoujeein tanain —nümakalaka namüin. —Pücheꞌera chira püchonkai —nümakalaka nümüin nüshi chi jintüikai.
Je sünain nürütkaain chi jintüikai nünainmüin Jesús, apalasüjawaꞌain müshi, oꞌkchichijawaꞌain müshi sütüma tü yolujaakat. Otta müshia Jesús, nuuꞌuleꞌerakalaka tü yolujaakat suulia tü saaꞌinrakat nüka chi jintüikai. Niiyajakalaka joo nia je naapüin nia nümüin chi nüshikai.
Otta tü wayuukolüirua, oponojoosü maꞌi saaꞌin süka shiꞌrüin tü naaꞌinrüitpakat Jesús. “Anashaataleeshia maꞌi chi Maleiwa Pülashikai maꞌi”, müshii naya. Naashajaakalaka joo Jesús namaa na nikirajüinkana:
—Jülüja jümata jaaꞌin tü tamüinjatkat jümüin jooluꞌu. Tayakai, chi Shipayakai Wayuu, aapüneematüichi ekii taya sajapuluꞌumüin wane wayuuirua —nümakalaka Jesús namüin.
Otta na nikirajüinkana, nnojotsü nayaawatüin aaꞌu tü nümakat namüin. Nnojotsü jaꞌyain suluꞌu, süka nnojolüin shiiꞌiyatünüin namüin nütüma. Je eimolojooshii neꞌe naya seema nasakirüin nia sünain.
Aꞌülüjaajiraashii joo na nikirajüinkana Jesús nujuuna sünain jaraleechin miyoꞌuin naꞌakajee soꞌuweena wane kaꞌi.
Shiasa Jesús, süka nütüjaain saaꞌu tü suluꞌukat naaꞌin nayakana, neenakakalaka wane jintüi noꞌupala nüꞌütpaꞌamüin.
Naashajaakalaka Jesús namüin na nikirajüinkana: —Chi wayuu eekai kamaneein sümüin wane wayuu saaꞌu nünoujain tanain, maa aka kamaneein taya nümüin jintüikai chii, kamaneeshi nia tamüꞌinya wanaa sümaa. Je saaꞌu kamaneein nia tamüin, kamaneeshi nia nümüin chi kajünalakai tayaꞌaya. Chi wayuu eekai kamaneein sümüin wayuu süpüshua, nieechi laülaashikaꞌaya jaꞌakajee —müshi nia namüin.
Nümakalaka Juan: —Ekirajüikalee, eeshi weꞌrüin wane wayuu ayujashi yolujaa süleꞌeruꞌujee wayuu. Naaꞌinrüin tia süka shiain kojutüin pünülia nütüma naajüin. Wooꞌuleꞌerakalaka nia suulia süka nnojolin wamaajachin nia —müshi nia nümüin Jesús.
—Kettiichian. Chi wayuu eekai nnojolin jüꞌünüüin, jüpüshi —nümakalaka namüin.
Shiasa jooluꞌu, süka pejein tü nükaliakat Jesús süpüla ouktajachin otta süpüla niyaleraainjachin iipünaamüin eemüin Maleiwa, oꞌttüshi sünain oꞌunaa Jerusalénmüin, süka shiain tü nüchekakat chi Maleiwakai nüpüleerua.
Aluwataanüshii wane anülieeirua palajana nütüma süpüla nachajaain atunkülee nüpüla Jesús namaa na nikirajüinkana. Nantakalaka joo na anülieekana eemüin wane pueulo suluꞌu tü mmakat Samaria.
Je na wayuukana chaꞌaya natüjaapa naaꞌu Jesús sünain chaꞌwalin Jerusalénmüin, mamaneesalii naya nuulia.
Otta Jacobo nümaa Juan natüjaapa saaꞌu sünain mamaneein tü wayuukolüirua noulia, müshii naya: —Senyotkalee, ¿pücheküin wachuntüin wane siki nümüin Maleiwa süpüla aꞌajia tü wayuukolüirua, maa aka nütüma Elías paala sümaiwa?
Nujununtaakalaka joo Jesús nanainmüin sünain nüchiajaain naya: —Nnojo jütüjaain saaꞌu tü jümakat. Taya, chi Shipayakai Wayuu, nnojoishi tantüin süpüla toꞌutirüin saaꞌin wayuu, aluꞌujasa süpüla toꞌtteꞌerüinjatüin shia —nümakalaka namüin. Oꞌunüshii joo naya eemüin wane pueulo naata.
Shiasa sünain wopuluꞌuin Jesús namaa na nikirajüinkana, nümakalaka wane wayuu nümüin: —Pümaajeechi taya eepünaale pia.
Asouktüshi Jesús nümüin: —Tü walitkalüirua, eesü ishi süpüla eeinjatüle sütunküin. Je tü wuchiikalüirua, kepiasü iipünaa eere sütunküle. Otta tayakai, chi Shipayakai Wayuu, mepiasai —nümakalaka Jesús nümüin.
Aashajaashi joo Jesús nümüin waneꞌeya: —Jooꞌuya tamaaiwa pia —nümakalaka nümüin. Je nünüiki chi wayuukai niꞌipajee: —Senyotkalee, alüꞌütsü nükalia chi tashikai süpüla ouktajachin. Anashi tojoitüle nia palajana süpülapünaa toꞌunüin pümaa.
Asouktüshi Jesús nümüin: —Anakaja nayale ojoitüin na püpüshi makana saaꞌin wayuu ouktüsü saaꞌu nnojolüin nanoujüin tanain. Otta piakai, anashi müleka puꞌunüle tamaa püküjaiwa sümüin wayuu süchiki nukuaippa Maleiwa sünain aluwatawaa —nümakalaka Jesús nümüin.
Otta waneꞌeya, müshi nümüin Jesús: —Senyotkalee, pümaajeechi taya. Otta palajana, anashi tapütaale süpüla tü tapüshikalüirua chaꞌaya tepialuꞌu —nümakalaka nümüin.
Asouktüshi Jesús: —Müinka naapaale wane wayuu tü aküjaakat süchiki nukuaippa Maleiwakai sünain aluwatawaa, nnojoleerü nuuntüin naaꞌinrüin müleka shiale jülüjain naaꞌin tü naaꞌinrapüꞌükat paala süpülapünaa naapaain —nümakalaka Jesús nümüin.
Shiasa süchikijee tia, nüneekajakalaka chi Senyotkai nooꞌomüin na nikirajüinkana maa aka akaratshishii nekii nooꞌomüin na polookana piammüin. Nüjütüin naya nüpüleerua sünain piamawalin naya nütüma suluꞌupünaa tü pueulokot süpüshua je sainküin mmakat süpüshua chaa eemüinjachire nia.
Aashajaashi Jesús namaa namaꞌichiki: “Wainma wayuu eekai saapeein tachiki tayakai chi Oꞌtteꞌerüikai. Otta palitchon na yapakana süpüla oꞌunaa sünainmüin tü wayuukolüirua süpüla naküjainjatüin tachiki sümüin. Je sükajee tia, jüchunta jumaala nümüin chi Tashikai Maleiwa süpüla nuluwataainjanain na wayuu aküjüinjanakana tachiki namüin.
Juꞌuna jumata. Meena aka jia saaꞌin anneetchen saꞌaka unaalü, süka taluwataain jia saꞌakamüin tü taꞌünüükalüirua.
Nnojo jülüꞌüjüin jünneetse ooꞌulaka jükapateetse ooꞌulaka shiiꞌiratia jüsapaatse. Je nnojo jüshaꞌwalaain suluꞌu wopu sünain yootoo sümaa wayuu.
“Je jüntapa namaꞌanamüin wane wayuu: ‘Kasataalejese saapünüin wane anaa jümüin nütüma Maleiwa’, meena jia namüin.
Je na kepiashiikana suluꞌu tü miichikat, müleka nacheküle süpüleerua anainjanain naya nütüma Maleiwa, aapüneerü wane anaa namüin. Akaajasa nnojorule nacheküin, nnojoleerü aapünüin shia namüin.
Anakaja müleka jutunküle sümaꞌana tü wayuu jüntakat anainmüin palajana. Nnojoleerü jiiꞌiratüin shia sümaꞌinruꞌu chain jia suluꞌu tü pueulokot. Maa aka nuwalaajünüin wane aꞌyataai, akaajaa jiakana. Anakaja saapajünüle tü cheꞌojaakat jümüin sütüma tü wayuu jikirajakat.
“Je jikerolapa suluꞌu wane pueulo, müleka kamaneere tü wayuukolüirua jümüin, anashii makatüle jia sümaa jiküin tü aapünakat jümüin.
Jiiyaja tü wayuu eekai ayuulin chaꞌaya. Je jüma namüin na wayuukana napüshua: ‘Nücheküin Maleiwa süpüleerua juuꞌulaain suulia jaainjala süpüla nuluwataainjanain jia’.
Je müleka mamaneere tü wayuukolüirua juulia, juꞌuna namaꞌanajee sünain jümüin namüin emetut süpaꞌapünaa tü pueulokat:
‘Saaꞌu nnojoliin kasajanain waya jümüin, nia nnojoika kasajachin jümüin Maleiwa. Anashii jooluꞌu woꞌunüle juulia. Otta soto jaaꞌin sünain sülüꞌülüin nükalia chi Maleiwakai süpüla aluwatawaa’, meena jia namüin.
Soꞌu tü kaꞌi kasalajaneetkat oꞌu sümüin saainjala wayuu nütüma Maleiwa, na ayouktakana jünüiki, mülialeweena maꞌi naya suulialeꞌeya tü kaainjaratkalüirua sulujutkat paala tü pueulokat Sodoma”, nümakalaka Jesús namüin.
Ayatshi Jesús aashajaain namaa na nikirajüinkana: “Tü tamüinjatkat sümüin tü wayuu judíokalüirua chaꞌaya suluꞌu tü pueulokat Corazín ooꞌulaka Betsaida, müsü mayaa: ‘Aluꞌuleeka maꞌi jia amülouinjanakaꞌa saaliijee jiyouktüin tanüiki sünain jiꞌrüin maꞌi taaꞌinrüin wainma kasa anasü nütüjakat apüleerua Maleiwa nümüiwa. Otta müleka shialeinkaje eꞌrüin tü wayuu gentilekalüirua sümaiwa paala sulujutkat tü pueulokalüirua Tiro ooꞌulaka Sidón tü kasa anasü taaꞌinrakat jooluꞌu juꞌupala, mojusüinkaje saaꞌin saalii saainjala sümaa suuꞌulaain suulia.
Je soꞌu tü kaꞌi süsaleetkat oꞌu wayuu saainjala nütüma Maleiwa, mülialeweenia maꞌi jia suulialeꞌeya tü kaainjaratkalüirua chajatkat Tiro je Sidón’.
Je tü tamüinjatkat sümüin tü wayuu judíokalüirua chaꞌaya suluꞌu tü pueulokat Capernaum, müsü mayaa: ‘Süsaleena jiakanaya ayouktakana tanüiki. Awalaajüneena jia nütüma Maleiwa jaajüin. Otta nnojoleena awalaajünüin jia. Shieerü eeka süsaleenain maꞌi jia nütüma’.
“Otta jiakana tekirajüinkana, chi wayuu eekai naapaain jünüiki, naapaain tanüikiya. Je chi eekai niyouktüin jia, niyouktüin tayakai wanaa jümaa. Je sünain nnojolin kasajachin taya nümüin, nia nnojoika kasajachin nümüin Maleiwa chi kajünalakai taya”, nümakalaka Jesús namüin.
Shiasa mapa süchikijee noꞌunüin na nikirajüinkana Jesús nümaꞌanajee, na akaratshishiikana nekii, süchikijee naaꞌinrüin süpüshua tü aluwataanakat anain, aleꞌejüshii naya nünainmüin sümaa talatüin maꞌi naaꞌin. —Senyotkalee, saaꞌu puluwataalain waya, jüüjüüsü wamüin yolujaayaakaijeꞌe neꞌe —namakalaka nümüin.
Nümakalaka joo Jesús namüin: —Jüüjüüsü shia jümüin süka tayamülüichipain Satanás chi sülaülashikai. Teꞌrüin nia nujutuuiwaꞌaya paala, maa aka saaꞌin shiyaa juya chajee iipünaajee eejachire nuluwataain paala.
Laülaainapa jia tatüma naaꞌu chi weꞌipolokai. Jüyamüleechi nia. Jaꞌitaichi pülashin maꞌi nia juulia, nnojoleena jia atuunajünüin nütüma. Meena aka jia naaꞌin wane wayuu eekai meimolüin sünain waraittaa saꞌakapünaa maaꞌala je jaꞌyulu.
Nnojo talatüin neꞌe jaaꞌin saaꞌu jüüjüüin tü yolujaakalüirua jümüin. Talata jia saaꞌu ayateenain jia nümaa Maleiwa süpüla kaꞌikat süpüshua süchikijee ouktaa —nümakalaka Jesús namüin.
Talataleesia maꞌi naaꞌin jooluꞌu Jesús süka eein chi Naaꞌinkai Maleiwa nümaa. “Taataa, taꞌwaajüin pia, pia Aluwataashikai chaꞌaya iipünaa ooꞌulaka yaꞌaya mmoluꞌu. Tü paaꞌinrüinjatkat, nnojotsü piiꞌiyatüin sümüin wayuu eekai kekiin saashin, piiꞌiyatüitpa namüin na wayuu kamaneekana pümüin. Talatüitpa maꞌi paaꞌin sütüma tia”, nümakalaka.
Aashajaashi joo Jesús sümüin tü wayuukolüirua süpüshua: “Chi Tashikai Maleiwa, nüneeküin taya süpüla atüjawaa saaꞌu kasa süpüshua nütüma. Chi eꞌraajakai taya, nia neꞌe chi Tashikai nümüiwa. Je chi eꞌraajakai chi Tashikai, taya neꞌe ooꞌulaka tü wayuukolüirua eekai teeꞌiyatüin nia sümüin”, nümakalaka Jesús namüin.
Nujununtaakalaka joo Jesús sünain naashajaain neꞌe namüin na nikirajüinkana: “Anataꞌaleesüjaꞌa maꞌi tü wayuu eekai shiꞌrüin tü jiꞌrakat joo maaꞌulu yaa.
Soto jaaꞌin wane kasa. Wainma na nünüikimaajanakana Maleiwa je na sülaülashiikana mma paala sümaiwa eekai neꞌreein maꞌi tü kasa jiꞌrakat, eekai naapeein maꞌi tü kasa jaapakat jooluꞌu, nnojotsü neꞌrüin je nnojotsü naapüin”, nümakalaka Jesús namüin.
Je soꞌu wane kaꞌi, antüshi wane wayuu noꞌutku na karalouktamaajanakana nünainmüin Jesús süpüla asakirayawaa nia shiiꞌiree naapülijüinjachin nia nüsouktapa: —Ekirajüikalee, ¿kasa taaꞌinrüinjatka süpüla eeinjachin taya nümaa Maleiwa waneepia süchikijee ouktaa? —nümakalaka nümüin Jesús.
Asouktüshi Jesús: —Piꞌraajüin maꞌi tü nüshajalakat Moisés. ¿Kasa paaꞌinrüinjatka saashin? —nümakalaka Jesús nümüin.
Nüsouktakalaka chi wayuukai: —Tü taashajeꞌerakat, müsü mayaa: “Maleiwa, chi Pümaleiwasekai, anashi aire püpüla waneepia süka süpüshua paaꞌin. Anashi jülüjüle paaꞌin Maleiwa waneepia”. Je eesü waneꞌeya: “Anasü aire püpüla wayuu süpüshua maa aka alin pia püpülajiraa”, müsü sünüiki tü karalouktakat —nümakalaka chi wayuukai nümüin Jesús.
—Shiaꞌaya maꞌi tia. Lotüsü pünüiki. Anasü müleka paaꞌinrüle tia süpüshua süpüla eeinjachin pia nümaa Maleiwa waneepia süchikijee ouktaa —nümakalaka Jesús nümüin.
Otta müshia chi wayuukai, sütüma isain nüchiki asouktaa niꞌipajee Jesús, nüsakirakalaka nüchikua: —Je saꞌakajee tü wayuukolüirua süpüshua, ¿jaralii na aijanakana tapüla paajüin?
Nüküjain jooluꞌu Jesús nüchiki wane wayuu nümüin süpüla nikirajüinjachin nia sünain alinjatüin wayuu süpüshua nüpüla: “Eeshi wane wayuu oꞌunüshi chajee Jerusalénjee chamüin chaꞌaya Jericómüin. Wanaakalaka nümaa wane wayuuirua kaꞌruwarannuu suluꞌu wopukot. Saakajüin nükorolo süpüshua sünain süsheꞌejüin maꞌi nia sünain suꞌunaꞌalüin naaꞌin. Süpütüin nia ouktapünaain.
Shiasa süchikijee tia, nülatakalaka wane sacerdote judío suluꞌupünaa tü wopukot eejachire chi wayuukai palastüin. Je niꞌraiwaꞌaya nia, ayakalaashi waneepünaa saꞌata wopukot.
Nülatakalaka joo wane wayuꞌuya nuuꞌuliwoꞌu Leví. Akaataaja chiijaꞌa, niꞌraiwaꞌaya wayuukai palastüin, ayakalaashi waneepünaa saꞌata wopukot.
Niweetaakalaka joo wane wayuu Samariajeꞌewai, nnojoishi judíoin. Aluꞌujasa chii, niꞌraiwaꞌaya wayuukai palastüin suluꞌu wopukot, nümüliajüin nia naaꞌinyaka.
Nürütkaakalaka nünainmüin sümaa nüshorotirüin seita ooꞌulaka wiino saaꞌu tü nülioꞌukot, sünain nükoꞌoyolüin shia süka kuluulu. Noꞌotokalaka chi mayeinshikai saaꞌu neꞌejena sünain nüntirüin nia suluꞌumüin wane atunkülee süpüla naaꞌinmajüinjachin nia chaꞌaya.
Je mapa wattaꞌamüin süpülapünaa nuꞌunüin, naapakalaka wane neerü piamasü kanüliasü ‘denario’ nümüin chi aaꞌinmajüikai tü atunküleekat, sünain nümüin nümüin: ‘Anuu tüü, taapüin pümüin. Jalia tapüla chi wayuukai. Jamaleꞌein müleka cheꞌojaale pümüin sooꞌomüin, piꞌitaajeerü neꞌe. Tawalaajeerü pümüin taleꞌejapa’, nümakalaka nümüin”.
Asakinnüshi joo chi karalouktamaajachikai nütüma Jesús: —Naꞌakajee na apünüinshiikana wayuu, ¿jarai saaꞌin pümüin aika apüla chi wayuukai aꞌyaajünüshikai? —nümakalaka.
—Nia chi amüliajakai chi wayuukai —nümakalaka nümüin Jesús. —Puꞌuna paaꞌinraiwa eekai müin aka tia —nümakalaka Jesús nümüin.
Shiasa mapa nuꞌunapa Jesús namaa na nikirajüinkana, nojuntapünaakalaka suluꞌu wane pueulo eere kepiain wane wayuu kanüliasü Marta je wane shimiirua kanüliasü María süpüla neꞌiyouin nia nepialuꞌu. Nikerotpa Jesús nepialuꞌumüin, ojoyolaasü María nümülatuꞌu sünain saapajüin tü nümakat sümüin.
Ooꞌulaka Marta, yalasü sünain shapaain saaꞌin sünain aaꞌinraa wane kasa nüpüla chi neꞌiyoukai. Sürütkaakalaka joo Marta nünainmüin Jesús sünain sümüin nümüin: —Senyotkalee, ¿nnojot cheje piꞌrüin taya sünain aꞌyatawaa tamüiwa, nnojotkalaka püjütayaain tü temiiruakat sünain akaaliijaa taya?
Asouktüshi joo Jesús: —Tawala Marta, nnojo püshapataain aaꞌin saaꞌu tü piꞌyataainkat.
Tü kasa anakat süpüla paaꞌinraa, shia tü saaꞌinrakat María sünain jülüjain saaꞌin tü kasa anasü tekirajakat anain. Nnojotsü wanaain sümaa tooꞌuleꞌeraa shia suulia saaꞌinrüin tüü —nümakalaka Jesús sümüin.
Shiasa soꞌu wane kaꞌi, aashajaashi Jesús nümaa Maleiwa. Shiasa kettaapa tü nünüikikat, nümakalaka wane chi nikirajüinkai nümüin: —Senyotkalee, anashii pikirajüle waya sünain aashajawaa nümaa Maleiwa maa aka nikirajüin Juan na nikirajüinkana —nümakalaka nümüin Jesús.
Nümakalaka Jesús namüin: —Meena jia jüchuntapa nümüin Maleiwa: “Taata Maleiwa, kojutshaatashi pia watüma. Kasataalejese kojutüin pia sütüma wayuu süpüshua. Kasataalejese püntüin maalü waꞌakamüin sünain aluwatawaa.
Anakaja müleka paapawaire wamüin weküin süpüla waneꞌewai kaꞌi.
Anakaja motüle paaꞌin tü waainjalakat, maa aka wayakana sünain motüin waaꞌin sümaꞌüla eekai sümaꞌülapalain waya. Je nnojo piyüülajüin waya süpüla ooꞌulakünaa aaꞌin”. Shia jüchuntiainjatka nümüin.
Aashajaashi Jesús jooluꞌu namüin nüchikuaꞌa: “¿Kaseerü alataka müleka puꞌunüle eemüin wane wayuu paꞌaleewain sünain achuntaa naaꞌu süseꞌeruꞌupünaa ai pümataalai nümüin yaa: ‘Tawaꞌirüin, anashi müleka pujuyaajirüle taya wane apünüinsü pan niküinjatü
wane tapüshi niiꞌiwaꞌaya antaa wattajee, akatsa nnojolüin eein wane kasa tasalijaain niyaaluꞌu’?
“Eeshi süpüla nüsouktüin yala paülüꞌüjee sümaa nümüin: ‘Nnojo pikeꞌejüin taaꞌin. Eisalaaichipa taya je atunküshii na tachooinkana. Akulajaasü taaꞌin atamawaa süpüla taapüin pümüin wane kasa’, meechi nia pümüin.
Jaꞌitaichi pütünajutüin nia, nnojoleerü naapüin saaꞌujee paꞌaleewain nia. Naapeerü tü cheꞌojaakat pümüin saaꞌujee pikeꞌejüin maꞌi naaꞌin süchiirua.
“Anuu tü tamakat jooluꞌu jümüin: Anakaja müleka jüchuntüle nümüin Maleiwa waneepia süka süpüshua jaaꞌin. Maa aka wane wayuu nüchuntüle, aapüna amüinchi. Maa aka wane wayuu mekeerüle, nünta anainrü tü nüchajaakat achiki. Maa aka wane wayuu nütaletüle miichoꞌu, ajutanna apüleechi.
“¿Jamüsü jukuaippa jiakana namüin jüchonnii? Maa aka nüchuntüle pümüin wane jime chi püchonkai, ¿paapeerü wane wüi nümüin? Nnojottaa.
Jama müleka nüchuntüle wane kaliinashuku, ¿paapeerü wane jeꞌyulu nümüin? Nnojottaa.
Eerejeꞌe neꞌe wayuuin kaainjaraliin jia, atüjashii jia asülajaa kasa anasü namüin na jüchooinkana. Nialeeka chi Jüshikai Maleiwakai chakai iipünaa, alanaꞌaleeshia maꞌi sünain anamiain jümüin. Naapeechi chi Naaꞌinkai jümüin müleka jüchuntüle nümüin”, nümakalaka Jesús namüin.
Shiasa soꞌu wane kaꞌi niyuꞌlüin Jesús wane yolujaa nuulia wane wayuu. Manüisai chi wayuukai paala sütüma tü yolujaakat. Kanüikalaka nia shiyuꞌnnapa nuulia. Otta tü wayuukolüirua eejatkat jutkatüin, awatüsü maꞌi saaꞌin süka anaichipain nia shiꞌrüin.
Eekalaka wane wayuuirua naꞌaka, müshii naya: “Chi kapülainkai atüma chira süpüla ayuꞌlaa yolujaa, nia neꞌe Beelzebú, chi sülaülashikai tü yolujaakalüirua süpüshua”, namakalaka.
Otta sünüiki waneeirua süpüla nooꞌulaküin naaꞌin Jesús: “Anashi paaꞌinrüle wane kasa anasü nütüjakat apüleerua Maleiwa nümüiwa, süpüla watüjaainjatüin paaꞌu sünain chajeꞌewalin pia iipünaajee”, namakalaka nümüin.
Nütüjaapaja Jesús saaꞌu tü saashajaakat achiki naaꞌin na wayuukana, nümakalaka namüin: “Müleka sütkaajiraale wane wayuuirua, ajaꞌlajaajiraweena naya. Je müleka süꞌülüjaale wane wayuu sümaa tü süpüshikat, paꞌünüüwaweerü.
Pülashi taya nütüma Beelzebú chi sülaülashikai yolujaa jaashin. Akaajaa Satanás, müleka nujuittirüleje tü yolujaakalüirua sünain nütkaain sümaa, ooꞌulaajeechi nia suulia aluwatawaa.
¿Jalajeꞌewat saaꞌin jümüin tü napülainkat na jikirajüinkana süpüla ayuꞌlaa yolujaa? ¿Nütüma Beelzebú? Nnojo, ¿aashi müin? Nayeenaja nayakana ayaawataka saaꞌu jalajeꞌewalüin tü tapülainkat.
Saaꞌu tayuꞌlüin yolujaa sütüma nüpülain Maleiwa, jütüjaaitpaja aaꞌu sünain nuꞌttüin chi Maleiwakai sünain aluwatawaa wayuu yaa mmaluꞌu.
“Nnojotsü süpüla suꞌluwajünüin nükorolo wane wayuu eekai katsüin, kachajaruutsere, ooꞌulaka eein naaꞌin saaꞌu tü nükorolokot.
Aluꞌujasa müleka nüntüle wane kaꞌruwarai nünainmüin katsüinreein maꞌi nuulia, ayamülüneechi chi wayuukai nütüma. Asünaaneerü tü nüchajaruutsekat najapuluꞌujee. Je tü nükorolokot, alüꞌüjüneerü nümaꞌanajee sünain amüloulin nuulia. Akaajaa tayakaꞌiya. Süka tayamülüin chi Yolujaakai, tountüin tayuꞌlüin yolujaa.
Je chi wayuu ayouktajaakai tamaa, teꞌipoloshi”, nümakalaka Jesús namüin.
Aashajaashi Jesús jooluꞌu namüin nüchikua, sünain nikirajüin naya sooꞌopünaa nüchiki chi nnojoikai ayouktajaain nümaa Satanás: “Wane yolujaa, süchikijee shiyuꞌnnüin nuulia wane wayuu, oꞌunüsü saainküin mmakat süpüla süchajaainjatüin süchiki eere maaꞌinyatuulin süpüla sheemeraain. Je müleka nnojorule süntüin sünain eeinjatüle sheemeraain, ‘Anasü taleꞌejüle tachikua eejatüle paala taya’, meerü shia.
Je süntapa süchikua nünainmüin chi wayuukai ayuꞌnnakai oulia paala, sünta anainchi nia sünain nnojolüin eein Maleiwa suluꞌu naaꞌin.
Sükajee tia, süsaajaleꞌeinya joo akaratshisü yolujaairua sooꞌomüin, alanaꞌaleekalia maꞌi sünain mojulaain suulia. Ekerolaa müsia süpüshua nünain chi wayuukai. Müleꞌoleejeeria maꞌi tü nümüliainkat suulialeꞌeya paala”, nümakalaka Jesús namüin.
Otta wanaa sümaa naashajaain Jesús namüin na wayuukana, aꞌwaatüsü wane jierü yaa saꞌakajee tü wayuukolüirua: —Anataꞌaleesüjaꞌa maꞌi tü wayuu kachonkat pia, tü epijakat pia —sümakalaka nümüin Jesús.
Asouktüshi Jesús: —Naya müleꞌoka anaa amüin na aapakana nünüiki Maleiwa sünain noonooin sümaa —nümakalaka sümüin.
Sünain wattain maꞌi saalin wayuu nünainmüin Jesús, müshi nia namüin: “Jia wayuu eekana maaꞌulu yaa, jia kaainjaralii eꞌrüliikana maꞌi wayumüin nümüin Maleiwa, achuntüshii jia taaꞌinrüin wane kasa anashaatasü nütüjakat apüleerua Maleiwa nümüiwa süpüla jütüjaainjatüin taaꞌu sünain chejeꞌewalin taya iipünaajee. Nnojoleena toonooin amaa jia. Shia soto jaaꞌin tü nüchikikat Jonás chi nünüikimaajachikai Maleiwa nümaiwa süpüla jütüjaainjatüin taaꞌu mapeena sünainjee sünain nüjünalain taya Maleiwa.
Tü wayuukolüirua Nínivejeꞌewatkalüirua, sütüma tü alatakat nümüin Jonás, nayaawata aaꞌulu sünain aluwataaushin nia nütüma Maleiwa. Müshi aka tayakai, chi Shipayakai Wayuu, sütüma tü alateetkat tamüin, jiyaawateerü aaꞌulu sünain aluwataaushin taya nütüma Maleiwa.
Je soto jaaꞌin süchiki tü aluwataasükat paala sümaiwa suluꞌu wane mma wattajatü chaa uuchimüin. Antüsü nünainmüin Salomón chi aluwataashikai suluꞌu Israel wanaa sümaa tia, süpüla saapajüinjatüin nünüiki süka kekiin maꞌi nia. Anuu tü tamakat jümüin: Soꞌuweena nükalia chi Maleiwakai wanaa sümaa kasalajanainjatüin saainjala wayuu süpüshua nütüma, meerü jümüin tü wayuukot aluwataasükat: ‘Alanaꞌaleesia maꞌi nujut Jesús nuulia Salomón. ¿Jamüshii jia nnojoliikaꞌa jaapajeein nünüiki?’.
Akaweenia na wayuukana Nínivejeꞌewaliikana soꞌuweena nükalia chi Maleiwakai wanaa sümaa kasalajanainjatüin saainjala wayuu süpüshua nütüma, meena jümüin: ‘Wayakana oonooshiinka sümaa tü nümakat Jonás wamüin sünain wooꞌulaainjanain suulia waainjala. Otta müshia Jesús, alanaꞌaleesia maꞌi nujut nuulia Jonás. ¿Jamüshii jia nnojoliikaꞌa joonooin sümaa nünüiki?’, meena naya jümüin”, nümakalaka Jesús namüin.
Aashajaashi joo Jesús nüchikua namüin na wayuukana: “¿Jalasü eꞌitaanüin wane luusa shipejaanüle? ¿Eꞌitaanüsü cheje suupünaa wushu? Nnojo. Eꞌitaanüsü eere süpülee luusa süpüla sünaküinjatüin kasa süpüshua.
Otta tü woꞌukot, müsü aka saaꞌin suwarala luusa, süka weꞌrüin tü kasa wapüleeruakat sütüma. Müleka anale tü woꞌukot, weꞌrüin tü kasakat süpüshua sütüma. Akaajasa moꞌupaꞌale waya, müsatüsü tü mmapaꞌakat woꞌuluꞌu. Akaweeria müleka wulere tü jaaꞌinkat, jüüjüüjeena jia sünain aaꞌinraa tü anaakat. Otta müleka yarüttüle jaaꞌin, shieerü jaaꞌinraka tü mojusükat.
Jalia jia suulia yarüttaa aaꞌin, suulia nnojolujayaa jaaꞌinrüin tü anaakat waneepia.
Müleka ayatüle wulein tü jaaꞌinkat sümaa jiyouktüin tü yarüttüsükat, jaaꞌinreerü tü anaakat waneepia sümüin wayuu”, nümakalaka Jesús namüin.
Shiasa süchikijee naashajaain Jesús, eenajaanüshi nia nütüma wane fariseo süpüla ekaa nipialuꞌu. Nuꞌunakalaka Jesús sünainmüin tü ekawaakat.
Nüponojoo amaat chi fariseokai, süka nnojolin nuꞌlojooin najapü Jesús süpülapünaa ekawaa, süka nakuaippain na judíokana tü oꞌlojowaakat ajapüü süpüleerua ekaa süpüla anainjanain naya nuꞌupala Maleiwa naashin.
Aashajaashi jooluꞌu chi Senyotkai nümüin: “Jiakana keisalakana maꞌi neꞌe sümüin jiitain je jüpülaatse süpüla wuleinjatüin shia, nnojotkalajasa jiisalajüin jaaꞌin süpüla wuleinjatüin shia. Yarüttüsü maꞌi, süka jülüjain jaaꞌin kasa mojuluꞌut waneepia, maa aka kachiiruaa aaꞌin washirüü.
Maaꞌinsalii jia, motokoloko jaaꞌin chi Maleiwakai sünain nükumalain kasakat süpüshua. Müleka juꞌlojoole jajapü, anasü tia. Otta tü nüchekakat Maleiwa süpüleerua wulein waneepia, shia tü jaaꞌinkat.
Müleka kamaneere jia sünain jüsülajüin sümüin wayuu eekai müliain, atüjaaneena aaꞌu jia sünain wulein jaaꞌin.
“ ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat sükajee kachekalaꞌatain jia sümüin wayuu sümaa maalin Maleiwa jüpüla. Nnojoishii jia taꞌülüjüin amüin saaliijee jüsülajüin süpüshi jiꞌyataain nümüin Maleiwa, süka shiain tü nuluwataakat anain Moisés. Nnojoishii jia taꞌülüjüin amüin saaliijee jüsülajüin süpüshi süpana wunuꞌu eekai ekünaajuulin. Shia sünainjee nnojolüin jaaꞌinrüin süka süpüshua jaaꞌin tü alanaꞌaleekat sünain anain, maa aka alin Maleiwa jüpüla je jaaꞌinrüin tü anakat sümüin wayuu süpüshua.
“ ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat sünain yaletayaain jaaꞌin suꞌupala wayuu. Keejiasü jümüin joyotoo naꞌatoꞌu na jülaülayuukana suluꞌu tü ekirajüleekat, je kojuteeshii jia sütüma wayuu eepünaale jia.
“ ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat sünain jaꞌalainpalain tü jikirajakat anain na wayuukana. Na aapakana jünüiki, naaꞌinrüin tü juuꞌulakakat napüleerua, amüloui müshiꞌiya naya jütüma”, nümakalaka Jesús namüin na fariseokana.
Nümakalaka joo wane karalouktamaajachi: —Ekirajüikalee, tü pümakat namüin na fariseokana, aisü wamüin wayakanaya.
Asouktüshi Jesús namüin: —Jiakana karalouktamaajanakana, “Aishaꞌajaa” meena jia, süka kasalajaneerüin jümüin tü mojusü jaaꞌinrakat sünain juluwataain tü wayuukolüirua sünain aaꞌinraa kasa kapüleesü sümaa nnojoliin eeyaain jükaaliijeein naya.
“ ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat sünain kojutuyaain jütüma na nünüikimaajanakana Maleiwa paala sümaiwa. Jaainjirayaa atachii naya shiiꞌiree ‘kojutuleeka maꞌi naya natüma’ sümeein wayuu jümüin. Mayaainje jütüjaain naaꞌu na jutuushinuukana sünain nayain na oꞌutirakana naaꞌin na nünüikimaajanakana Maleiwa, nnojoyülia jiyouktajaain amaa tü naaꞌinrakat naka.
Müshi paala chi Maleiwakai kekiishikai maꞌi: ‘Tajüteena wane tanüikimaajana ooꞌulaka na Aluwataaushikana saꞌakamüin tü tapüshikalüirua. Oꞌutüneena aaꞌin waneeirua natüma, je wane, eꞌnneena amüin natüma saaliijee naküjain tanüiki’, müshi nia.
Otta tü kasa jaaꞌinreetkat naka na wayuukana tajütajanakana jünainmüin, kasalajaneerü jümüin maaꞌaya aka kasalajaneerüin namüin na jutuushinuukana tü kasa mojusü naaꞌinrakat namüin napüshualeꞌeya na wayuu lotokana akuaippa nuꞌupala Maleiwa oꞌutinnakana aaꞌin süchikijee sükumajünüin tü mmakat.
Oꞌttüshii nüka Abel nünainmüinreꞌeya Zacarías, chi oꞌutünakai aaꞌin pasanain sünain tü aꞌajüleekat sümaa tü aꞌwaajüleekat. Jia wayuu katakana oꞌu maaꞌulu yaa, shiimüin maꞌi tü taküjaitpakat jümüin sünain kasalajaneerüin jümüin jaainjala, tü shikeraajiakat tü kasa mojusü noꞌttakat anain na jutuushikanairua.
“Jiakana karalouktamaajanakana, ‘Aishaꞌajaa’ meena jia, süka kasalajaneerüin jümüin tü mojusü jaaꞌinrakat sünain junujulüin suulia wayuu süpüshualeꞌeya tü nikirajakat anain jia Maleiwa. Nnojotsü joonooin amaa nünüiki Maleiwa je jütuunajüin nakuaippa na eekana aaꞌinreein tü nuluwataakat anain”, nümakalaka Jesús namüin.
Je nuꞌunapa Jesús sümaꞌanajee tü wattakat saalii wayuu, aꞌürülaashii maꞌi na fariseokana ooꞌulaka na karalouktamaajanakana nümüin. Nasakirayaain nia shiiꞌiree nantüin sünain wane kasa aapünüinjatkat anainjee nikii.
Shiasa mapa, outkajaasü wayuu watta maꞌi saalin sünain yentaajiraain. Süpülapünaa naashajaain Jesús namaa na wayuukana, aashajaashi nia palajana namaa na nikirajüinkana süpüla nachecherüinjatüin naaꞌin sünain tü nanoulakat: “Jalia jia majayaa aka naaꞌin na fariseokana piamakana akuaippa saaꞌu nnojoliin ayatüin natüma tü nekirajakat anain. Na wayuu ashatakana tü nakuaippakat, amülouishii naya sütüma.
Je maaꞌulu yaa, saaꞌin namüin na wayuukana oonookana sümaa nanüiki na fariseokana, lotüsü saaꞌin namüin. Otta soꞌuweena wane kaꞌi, shiyaawateerü aaꞌu wayuu wainma sünain nnojolüin pansaain nanüiki.
Tamüshii joo jia: Anakaja lotüle jünüiki waneepia. Jaꞌitairü jüküjüin sümüin wayuu palitchon, kanülieerü sütüma wayuu wainma müleka pansaale tü jünüikikat. Je müleka nnojorule pansaain jünüiki, ayaawatüneena jia sütüma wayuu sünain piamain jukuaippa, maa aka naaꞌin na fariseokana.
“Tatünajutumuyuwaa: Nnojo mmolüin jia seema wayuu eekai suꞌuteein jaaꞌin. Müleka juꞌutünüle aaꞌin, tü ajaꞌtteetkat, shia neꞌe tü jiꞌirukukat. Nnojoleerü kasain saaꞌinrüin tü wayuukolüirua jüka süchikijee.
Taküjeerü joo jümüin jaralin chi mmolüinjachin eema jia. Anakaja niale mmolüin eema jia Maleiwa, nia kapülainka nümüiwa süpüla nuꞌunirüin jia Hadesmüin eemüin süpülee tü ouktüsükalüirua. Anakaja niale mmoluukain eema.
Nnojo motüin jaaꞌin sünain naaꞌinmajüin jia Maleiwa waneepia. Eesü süpüla süikkünüin jaꞌraisü wuchii saaꞌu piama neerü kachueerachen neꞌe, ¿aashi müin? Otta tü wuchiikalüirua süpüshua, nnojotsü juunasüin nütüma Maleiwa.
Müshii aka jiakana sünain nnojoliin ooꞌulaanüin jümüiwa nütüma, süka alanaꞌaleein maꞌi jujut nümüin suulialeꞌeya tü wuchiikalüirua süpüshua. Je sükajee jaaꞌinmajünüin nütüma Maleiwa, nnojo mmolüin jia seema wayuu eekai suꞌuteein jaaꞌin.
“Müshi taya, chi Shipayakai Wayuu, jümüin: Müleka ‘Anoujashii waya nünain Jesús’ jümüle suꞌupala wayuu, ‘Shiimüin sünain nanoujain tanain’, meechi taya jüchiki nümüin chi Tashikai Maleiwa chakai iipünaa. ‘Naya tapüshikaꞌaya’, meechi taya jüchiki noꞌupala na aapieekana nümaajanakana Maleiwa.
Aluꞌusa müleka juunjulajüle tachiki suꞌupala wayuu, ‘Nnojoishii teꞌraajüin naya’, meechi taya jüchiki noꞌupala na aapieekana.
Jaꞌitairü mojuin jünüiki tamüin tayakai, chi Shipayakai Wayuu, alatinneerü tia juulia nütüma Maleiwa. Akaajasa, müleka jiꞌrüliire wayumüin süka jünüiki nümüin chi Naaꞌinkai Maleiwa, nnojoleerü alatinnüin tia juulia.
“Müleka juꞌuninnüle eemüin na sülaülakana judío je chi sülaülashikai mma saalinjee jünoujain tanain, nnojo jüshapataain aaꞌin saaꞌu tü jüsouktüinjatkat aka namüin.
Naapeerü jümüin chi Naaꞌinkai Maleiwa tü pütchi jüsouktüinjatkat aka wanaa sümaa tia”, nümakalaka Jesús namüin.
Je wane wayuu saꞌakajee tü wayuukolüirua, müshi nümüin Jesús: —Ekirajüikalee, anashi müleka puluwataale nümüin chi tepayakai süpüla naapüinjatüin tamüin süpüshi tü niꞌipünaakat chi washikai wapüla ouktaiwaꞌaya nia —nümakalaka nümüin.
Nüsouktakalaka Jesús: —Nnojoishi eꞌitaanüin taya sünain pütchipüꞌüin süpüla pümüinjachin taya süchiirua tia —nümakalaka nümüin.
Nümakalaka jooluꞌu Jesús namüin na wayuukana napüshua: —Jalia jia suulia kachiiruaa aaꞌin tü washirüükat. Tü talateetkat atüma jaaꞌin, nnojolüinjatü shiain sükajee kooꞌomüin jümüin tü jükorolokot —nümakalaka namüin.
Oꞌttüshi joo Jesús sünain ekirajaa naya süka sukuaippa tü kasa eꞌnnakat sainküin mma: “Eetaashi wane wayuu washirü. Wainma maꞌi süchon tü nüpünajüinkat suluꞌu niyüüjase.
‘¿Jalayaai paala tanaajaain tü tapünajüinkat cheꞌojaapaja wane süpülajana eeinjatüle shia tanaajaain?’, ma müsü naaꞌin.
“Nümakalaka joo chi wayuukai: ‘Aa, tatüjaaitpa aaꞌu tü taaꞌinrüinjatkat. Tawasajeꞌereerü miichikat tüü süpüla takumajirüin wane miichiirua eekai miyoꞌuin suulia, süpüla tanaajaainjatüin süpüshua takorolo je tü tapünajüinkat yaa suluꞌu.
Je kettaapa tü miichikat, talateerü taaꞌin sünain maa: “Watta saalin korolo tamaꞌana jooluꞌu, tü tepijaajeetkat atüma süpüla wainma juya. Anakaja jooluꞌu teemeraale, sümaa tekaain, sümaa tasaain sümaa talataa aaꞌin”, meechi taya’, müshi chi wayuukai.
“Otta chi Maleiwakai, meechi nümüin: ‘Maaꞌinkaiche aaꞌin pia. Soꞌu aikat tüü, anteerü ouktaa pümüin. ¿Jaraleerü saaꞌin pümüin makataka apüla tü pünaajaakat maꞌi püpüla?’.
“Anuu tü tamakat joo jümüin: Chi eekai kachiiruain aaꞌin tü washirüükat sümaa nnojolin nüchajaain nüchiki Maleiwa, nnojoleerü kasain anain apüla nümüin tü nuwashirüinkat ouktapa nia”, nümakalaka Jesús namüin.
Naashajaakalaka Jesús namüin na nikirajüinkana: “Nnojo jüshapataain aaꞌin saaꞌu tü jiküinjatkat katüinjatkat atüma joꞌu, je saaꞌu tü kuluulu jaꞌatajatkat anainjatkat atüma jiyolojo.
Tü talateetkat atüma jaaꞌin, nnojotsü shiain neꞌe tü eküülü katüinjatkat atüma joꞌu, nnojotsü shiain neꞌe tü kuluulu anainjatkat atüma jiyolojo.
Jülüja jaaꞌin sukuaippa tü wawaachikalüirua. Mapünajüinsat shia je manaajaalasat shia shiküin, nnojotpaja eꞌrüin jamü shia süka shikinnüin nütüma Maleiwa. Jialeeka jiakana, aaꞌinmajünüshii waneepia nütüma Maleiwa, süka alanaꞌaleein jia sünain kojutüin nütüma suulialeꞌeya tü wuchiikalüirua.
Je tü shapawaakat aaꞌin, nnojoleerü kasain saapüin jümüin süpüla epijawaa.
Nnojoleerü aapünüin jümüin tü jiküinjatkat ooꞌulaka tü jüsheꞌinjatkat sükajee.
“Jülüja jaaꞌin sukuaippa tü süsiikat wüitüshii sünain anashantain maꞌi tü sünoꞌukot. Mayaainje nnojolüin aꞌyataain je nnojolüin saainjüin süsheꞌin, alanaꞌaleesia maꞌi sünain anachonin shiyolojo suulialeꞌeya sünoꞌu nüsheꞌin Salomón chi washitshaanakai sülaülashikai mma paala sümaiwa.
¿Jamüsü nnojotkaꞌa jünoujain sünain jaaꞌinmajünüin nütüma Maleiwa? Tü süsiikat, anashaatasü maꞌi sünoꞌu nütüma Maleiwa, mayaasüje julumaatüin shia sümaa saꞌajünüin mapa. Müshiꞌiya jiakana, aaꞌinmajünüshii nütüma suulialeꞌeya tü süsiikalüirua wüitüshii.
Ashapataasü maꞌi naaꞌin na manoujainsaliikana waneepia saaꞌu tü neküinjatkat ooꞌulaka tü nasüinjatkat. Aluꞌujasa jiakana, nnojo jüshapataain aaꞌin saaꞌu tia maa aka naaꞌin nayakana. Soto jaaꞌin sünain nütüjaain saaꞌu chi Jüshikai Maleiwa tü cheꞌojaakat jümüin je naaꞌinmajeena jia waneepia.
Müleka keejiale jümüin niainjachin chi Maleiwakai aluwataain jaaꞌu, aapüneerü jümüin süpüshua tü cheꞌojaakat jümüin”, nümakalaka Jesús namüin.
“Jiakana aaꞌinmajuushikana tatüma, mmolujayaa jia sheema ayüülajünaa tatüma. Soto jaaꞌin sünain nücheküin chi Jüshikai Maleiwa süpüleerua juluwataainjanain wanaa nümaa soꞌuweena wane kaꞌi.
Anakaja müleka jüikküle süpüshi tü jükorolokot je tü jümüꞌünüinkat süpüla jüsülajüinjatüin tü süliakat sümüin wayuu eekai cheꞌojaain sümüin. Müleka jükaaliijüle wayuu, naapeerü jümüin Maleiwa tü kasa anasü matüjainkat ajaꞌttaa, matüjainkat aꞌluwajünaa, matüjainkat keꞌewaa, süka nümaꞌanain shia Maleiwa chaa iipünaa.
Je sükajee tia, acheküsü jülüjain jaaꞌin tü kasa anasü chakat iipünaa aapünüinjatkat jümüin”, nümakalaka Jesús namüin.
Ekirajüshi joo Jesús süka sukuaippa tü kasa eꞌnnakat sainküin mma: “Eeshi wane wayuu oꞌunüshi sünain wane miꞌiraa, shikiira kaꞌwayuusee. Nüpütüin na nüchepchiakana nipialuꞌu süpüla eeinjatüin naaꞌin nüpüla nüleꞌejapa. Pejesü nasheꞌin naꞌütpaꞌa süpüla naꞌanaamaatüinjatüin. Chuwatüsü natüma naramparase waneepia. Eesü maꞌi naaꞌinrua nüpüla chi nalaamainkai süpüla neerulamaatüinjatüin tü soꞌukot miichi nüpüleerua nüntapa. Anakaja müle aka jia naaꞌin na achepchiaakana sünain jaꞌatapüin taya soꞌu tü kaꞌi taleꞌejüinjatkat oꞌu jünainmüin.
Eeshi süpüla taleꞌejeechin süseꞌeruꞌupünaa ai je wattaꞌachon maalü. Anakaja müleka keraajüle jia tapüla. Chi laamakai taküjakai achiki jümüin, süka eein naaꞌin na nüchepchiakana nüpüla, talataleesia maꞌi naaꞌin namaa. Naꞌatakalaka süsheꞌin achepchiee nünain. Nüikkaajireꞌetkalaka na nüchepchiakana süpüla ekaa je niitajakalaka neküin.
Soto jaaꞌin wane kasa. Wane wayuu nipiajachi, müleka nütüjaaleje saaꞌu tü kaꞌi nüntajachikat oꞌu wane kaꞌruwarai, nnojoireeja süpüla nutunküinjachin suulia nikerolüin chi kaꞌruwaraikai.
Müinjanaya jiakana, anashii müleka keraajüle jia sümaa eein jaaꞌin tapüla tayakai, chi Shipayakai Wayuu, süka taleꞌejüinjachin tachikua jünainmüin soꞌuweena wane kaꞌi matüjaajuukat aaꞌu jütüma”, nümakalaka Jesús namüin.
Nüsakirakalaka Pedro: —Senyotkalee, tü püküjaitpakat achiki wamüin, ¿püküjüin joo wamüin wamüiwa je sümüinjattaapa wayuu süpüshua?
Asouktüshi chi Senyotkai: “Naꞌakajee na achepchieekana taküjakana achiki, aneekünüshi wane aaꞌinmajüi, chi eekai kekiin maꞌi, chi tütükai sünain tü aluwataanakat anain nia. Nia nekiipüꞌüinjachikai na waneeinnua süpüla ekiraa naya.
Je nüleꞌejapa chi nülaamainkai, talateerü maꞌi naaꞌin nümaa müleka ayatüle naaꞌinrüin süpüshua tü niꞌitaakat nüpüleerua.
Shiimüin tü tamakat jümüin, eꞌitaaneechi nia nütüma chi nülaamainkai süpüla laülaain saaꞌu süpüshuaꞌale tü kasa eekat nümaꞌana.
“¿Jama müleka nnojorule jüüjüüin nia sümüin nünüiki chi nülaamainkai, müleka ‘Nnojoleechi antamaatüin chi talaamaainkai nüchikua’ nümataarüle neꞌe sünain emiꞌijawaa ooꞌulaka sünain eperuwawaa je sünain niꞌyaajüin na achepchieekana wanaa nümaa, na tooloyuukana otta na jieyuukana?
Antalaa meechia chi nülaamainkai soꞌu wane kaꞌi nnojotkat naꞌatapüin oꞌu nia. Süsala meechia nia nütüma. Niꞌikajaajeechi nia naꞌakamüin na eekai neꞌrüliin wayumüin namüin nalaamain eere neꞌrüin müliaa napüshua.
“Chi wayuu eekai nütüjaain saaꞌu tü nüchekakat chi Maleiwakai nüpüleerua, anakaja müleka naaꞌinrüle waneepia tia. Je chi aapünakai amüin kasa wainma süpüla niꞌyataainjachin nümüin Maleiwa, acheküshi naaꞌinrüin süpüshua tü eꞌitaanakat nüpüla. Jiakana judíokana nüchepchiakana Maleiwa, atüjaakana saaꞌu tü nuluwataakat anain, müleka nnojorule jaaꞌinrüin tü nüchekakat jüpüleerua je nnojorule eein jaaꞌin sünain tü kaꞌi taleꞌejüinjatkat oꞌu, mülieena maꞌi jia nütüma Maleiwa süsalajee tia. Akaajasa wane wayuu eekai nnojolin nütüjaain saaꞌu tü nuluwataakat anain Maleiwa, müleka kaainjarale nia, jiyatteerü tü nümüliainkat süsalajee tia”, nümakalaka Jesús.
Nüküjakalaka Jesús namüin na nikirajüinkana süchiki tü alatüinjatkat namüin na eekai nanoujain nünain: “Yapashi taya süpüla ouktaa sünainjee tayouktünüin sütüma wayuu wainma. Teꞌrüin tamüliala wanaa sümaa taꞌatapüin tü takaliakat süpüla ouktaa waneꞌereꞌeya suuꞌulaain toulia kettaapa takalia. Kasataalejese suꞌttüin maalü tü takaliakat. Je jiakana anoujashiikana tanain, ayouktüneena jiakanaya wanaa tamaa.
¿Aluwataaushi taya, saaꞌin jümüin, süpüla achiajawaa wayuu atkaasü yaa mmaluꞌu? Nnojoishi süpülajachin taya tia. Süpülajachi mojujiraainjatüin wayuu tatüma saaliijee tü taaꞌinrakat je tü tekirajakat anain.
Süchikijee kaꞌikat tüü, neꞌipoleena na anoujashiikana tanain na manoujainsaliikana. Suluꞌu wane miichi eere eein wayuu maa aka jaꞌrai, aꞌülüjeena na apünüinshiikana namüin na piamashiikana, je na piamashiikana namüin na apünüinshiikana.
Aꞌülüjeechi wane wayuu nümüin chi nüchonkai je chi nüchonkai nümüin chi nüshikai. Aꞌülüjeerü wane wayuu sümüin tü süchonkot je tü süchonkot sümüin tü shiikat. Aꞌülüjeerü wane wayuu sümüin tü saꞌütkat je tü saꞌütkat sümüin tü niikat chi suꞌwayuusekai”, nümakalaka Jesús namüin na nikirajüinkana.
Nümakalaka joo Jesús sümüin tü wayuukolüirua wattakat saalin sünain nüchiajaain naya: “Jiakana, müleka jiꞌrüle sükojojooin tü sirumakat wopujeekana, ‘Jalia, aꞌiteesü juya’, mamaatüshii jia. Shiimüin sünain süꞌiteerüin.
Otta müleka jiꞌrüle tü jouktaikat sünain suwataain, ‘Jouktaleꞌolujana waya’, müshii jia. Shiimüin sünain sajaꞌlajaain juya sütümajee tia.
Jiakana piamakana oꞌupünaa, kayaawaseshii jia sümüin tü jouktaikat ooꞌulaka tü sirumakat, ¿jamüsü nnojotkaꞌa jiyaawatüin saaꞌu kasain tü taaꞌinrakat maaꞌulu yaa?
“Jaapa tü tamüinjatkat jooluꞌu: Müleka kaainjarale pia nuulia wane puwala, acheküshi pütüjamaatüin pünüiki nümüin süpülapünaa nuluwataain wane pütchipüꞌü pünainmüin suulia kojutajüin püpüleerua. Akaajaa jiakana, jiyaawata jumaala saaꞌu sünain cheꞌojaain jümüin anajiraain jia jooluꞌu nümaa Maleiwa”, nümakalaka Jesús namüin na wayuukana.
Arütkaasü jooluꞌu wane wayuuirua nünainmüin Jesús süpüla naküjain nümüin süchiki wane wayuuirua judío Galileajeꞌewalii na oꞌutünakana aaꞌin. Wanaa sümaa naapüin tü namüꞌünüinkat nümüin Maleiwa süpüla ouktaa saaꞌu naainjala, oꞌutüna aaꞌinchii naya nütüma Pilato, chi sülaülashikai mma.
Nümakalaka Jesús: “Saaꞌin jümüin, ¿ouktüshii naya süka alanaꞌaleein naainjala noulia na waneeirua?
Nnojotsü sükajeein tia. Kaainjalasü wayuu süpüshua. Tamüshii paala jia: Müleka nnojorule jiyaawajaain suulia jaainjala, amülouleenia neꞌe jia waneepia maa aka amüloulin na wayuukana.
Je soto jaaꞌin na wayuu polookana mekiisalümüin sujuttakana aaꞌu tü ‘torre’ kanüliakat Siloé. Saaꞌin jümüin, ¿ouktüshii naya süka alanaꞌaleein naainjala noulia na waneeirua chakana Jerusalén?
Nnojotsü sükajeein tia. Kaainjalasü wayuu süpüshua. Tamüshii paala jia tachikua: Müleka nnojorule jükatalaain suulia jaainjala, amülouleenia neꞌe jia waneepia maa aka amüloulin na wayuukana”, nümakalaka Jesús namüin.
Ekirajüshi joo Jesús süka sukuaippa tü kasa eꞌnnakat sainküin mma. Nümüsü pütchikat tüü sümüin tü wayuu nnojoyütkalia akatalaain suulia saainjala: “Eesü wane wunuꞌu kanüliasü ‘higuera’ apünajuushi suluꞌu niyüüjase wane wayuu. Je soꞌu wane kaꞌi, antüshi chi wayuu kayüüjaseshikai süpüla asüꞌütaa süchon tü wunuꞌukot. Machonkalaka shia nüpüla.
Nümakalaka joo nümüin chi aaꞌinmajüikai tü niyüüjasekat: ‘Apünüinchi taya juya sünain tantawalin yaamüin shiiꞌiree asüꞌütaa süchon tü wunuꞌukot. Machonsot shia waneepia. Anakaja müleka püshottüle shia süpüla püpünajüin wane wunuꞌu jeket shiiꞌiraka’, nümakalaka nümüin.
Nüsouktakalaka jooluꞌu chi aaꞌinmajüikai saaꞌu: ‘Waaꞌiraa, anasü müleka wooꞌulaale paala shia süpüla wane juya. Tapoteerü ekiiruꞌupünaa süpüla tejitüin kaaꞌulachaꞌa kamaꞌa aneerüle sütüma.
Müleka kachonle shia, wooꞌulaajeerü. Akaajasa nnojorule, washotteerü’, nümakalaka chi aaꞌinmajüikai”.
Ekirajüshi Jesús suluꞌu wane ekirajülee soꞌu tü kaꞌi neemeraakat oꞌu na judíokana.
Shiasaꞌa suluꞌu tü ekirajüleekat, eejatü wane wayuu ayuuisü poloo mekiisalümüin juya. Jokotüsü shia sünain waraittaa süka yolujaasirüin shia.
Shiasa niꞌrapa Jesús tü wayuukot, neenajakalaka shia nünainmüin sünain nümüin sümüin: —Maachee, anaitpa joo pia suulia tü ayuuliikat. Niꞌitaakalaka najapü saaꞌu. Lotoloo müsüja tü wayuukot sünain waraittaa sümaa suꞌwaajüin maꞌi Maleiwa.
Otta chi laülaashikai suluꞌu tü ekirajüleekat, jashichishi maꞌi nia nümüin Jesús süka anain nütüma wane wayuu soꞌu tü nakaliakat sünain eemerawaa. Nümakalaka chi laülaashikai sümüin tü wayuu eejatkalüirua: —Eesü aippirua kaꞌi waꞌyataainjatkat oꞌu. Acheküsü antaa wayuu süpüla eiyajünaa soꞌu kaꞌikalüirua tia. Nnojotsü anain jüntüle soꞌu tü kaꞌi weemeraakat oꞌu, süka shiain aꞌyatawaa tü eiyajünaakat.
Nüsouktakalaka chi Senyotkai nümüin: —Piakai, piamakai oꞌupünaa, ¿kasa paaꞌinraka soꞌu tü kaꞌi weemeraakat oꞌu? ¿Nnojotsüjasa jiꞌyataain sünain taashin pütüma püpüliise sümaa püsachirat süpüla asaa wüin soꞌu sükalia tü eemerawaakat?
Shialeeka tü nuuꞌuliwoꞌukot Abraham polooitkat mekiisalümüin juya sünain kapüü nütüma Satanás süka wane ayuulii, ¿anasüche waapüle taashii sümüin suulia tü ayuuliikat mayaainje sükaliain tü eemerawaakat? —nümakalaka Jesús nümüin.
Japüisü tü nüꞌünüükalüirua Jesús sütüma tü nümakat nümüin chi laülaashikai. Otta tü wayuu eejatkalüirua, talatüsü maꞌi saaꞌin sütüma tü kasa naaꞌinrakat, süka anashaatain maꞌi shia.
Nüsakirakalaka Jesús na wayuukana: “¿Jamüsü, saaꞌin jümüin, tü nukuaippakat Maleiwa sünain aluwatawaa?
Tü nuluwataayakat Maleiwa, müsü aka saaꞌin sukuaippa süꞌü tü ‘mostaza’ münakat. Mayaainje joꞌuuchoin maꞌi shia wanaa sümaa süpünajünüin, miyoꞌu tü suuꞌuliakat süsotapa. Müsia nukuaippa Maleiwa sünain aluwatawaa. Mayaainje palitchoin wayuu anoujasü jooluꞌu, wainmeerü soꞌuweena wane kaꞌi”, nümakalaka Jesús namüin.
Nüsakirakalaka joo naya nachikua: “¿Jamüsü, saaꞌin jümüin, nukuaippa Maleiwa sünain aluwatawaa?
Tü nuluwataayakat Maleiwa, müsü aka saaꞌin sukuaippa tü oolojiakat pan ejitünakat sütüma wane wayuu saꞌaka jaliina. Mayaainje wainmain tü jaliinakat, oolojoosü süpüshua sütüma tü ejitünakat saꞌaka. Müsia nukuaippa Maleiwa sünain aluwatawaa. Mayaainje palitchoin wayuu anoujasü jooluꞌu, wainmeerü soꞌuweena wane kaꞌi”, nümakalaka Jesús namüin.
Sünain nuꞌunüin Jesús Jerusalénmüin, ajuntawaishi suluꞌupünaa tü pueulokalüirua wopuluꞌukot süpüla nikirajüinjatüin tü wayuukolüirua.
Nüsakinnakalaka nütüma wane wayuu: —Senyotkalee, ¿palitchon neꞌe tü oꞌttaasüjatkalüirua? Asouktüshi Jesús nümüin:
—Chi eekai nnojolüin nünoujain tanain, nnojoleechi ountüin ekeroloo chamüin eere nuluwataain Maleiwa. Wainmeerü wayuu mekerolüinkat, mayaainje nekeroleein, süka nnojolüin shiimüin tü nanoulakat. Chi shiimüinkai sünain anoujaa, müshi aka saaꞌin wane wayuu eekai shikerolüin suluꞌupünaa wane soꞌu miichi eekai moulin. Je jiakana, jalia jia suulia mekerotüinja. Nala wayuu eekai nnojolüin shiimüin sünain nanoujain, müshii aka naaꞌin wane wayuuirua antakana saꞌwai süchukumüin süsürünnüin wane miichi, jaꞌitaina neenaküin chi nipiajachikai anooipaꞌajee süka süpüshua naaꞌin: “Waaꞌiraa, peerula wapüleerua miichoꞌukot”. Asoukta meechia nia namüin: “Nnojoliishii jia teꞌraajüin. Nnojoishii tatüjaain aaꞌu jalajeꞌewaliin jia”.
“Soto paaꞌin. Ekaapüꞌüshii waya pümaa, asaapüꞌüshii waya pümaa, je waapapüꞌüin tü pikirajakat anain waya sainküin mma”, meena naya nümüin.
“Jiakana kaainjaraliikana, juꞌuna yaajee toulia. Nnojoliishii jia teꞌraajüin. Nnojoishii tatüjaain aaꞌu jalejeꞌewaliin jia”, meechi nia namüin.
“Meena na manoujainsaliikana soꞌuweena wane kaꞌi sünain naꞌyalajüin maꞌi saaliijee mekerotirujuin chamüin eere nuluwataain Maleiwa. Neꞌreena neꞌe wattajee Abraham nümaa Maleiwa chaa eere nuluwataain, ooꞌulaka Isaac, je Jacobo, ooꞌulaka na nünüikimaajanakana Maleiwa napüshua. Mojeerü maꞌi naaꞌin, süka nnojoliin nountüin nekerotüin süpüla eeinjanain naya chaꞌaya namaa.
¿Jaralii na ekeroleenakana nünainmüin Maleiwa eere nuluwataain? Nayeena na shiimüinkana sünain anoujaa, na chajeꞌewaliikana wiinnaajee, waapünaajee, palaapünaajee, ooꞌulaka uuchijee. Ekeroleena napüshua chamüin süpüla eeinjanain naya nümaa Maleiwa sünainmüin wane ekawaa miyoꞌu eenakünakat apüla naya.
Jaꞌitaina jooluꞌu maaꞌulu yaa mojutüin na anoujashiikana sütüma wayuu, ekeroleena naya nümaꞌanamüin Maleiwa soꞌu kaꞌikat tia. Akaajasa na manoujainsaliikana, mayaashiije kojutüin naya sütüma wayuu maaꞌulu yaa, nnojoleena kasajanain nümüin Maleiwa soꞌu kaꞌikat tia”, nümakalaka Jesús namüin.
Wanaa sümaa tia, antüshii joo wane na fariseokana nünainmüin Jesús süpüla maa nümüin: —Nuꞌutee aaꞌinchi pia Herodes, chi sülaülakai mma. Acheküshi puꞌunamaatüin yaajee yaa nuulia —namakalaka nümüin Jesús.
Nüsouktakalaka Jesús namüin: —Juꞌuna jümaiwa nümüin chi eꞌrüliyaakai aaꞌin wayumüin sünain isayüliain apünüin kaꞌi neꞌe süpüla taaꞌinrüin süpüshua tü aneekünakat apüla taya. Ayateechi taya jooluꞌu sünain tojuittirüin yolujaa je sünain teiyajüin wayuu. Nnojoishi taya ooꞌulaainjachin suulia waneꞌereꞌeya keraain süpüshua tü aluwataanakat anain taya. Tatüjaa aaꞌut sünain tanteechin Jerusalénmüin, süka nnojolin süpüla ouktajachin wane nünüikimaajachi Maleiwa, maa aka taya, saꞌataluꞌu Jerusalén —nümakalaka Jesús namüin.
Jülüjakalaka naaꞌin Jesús tü wayuukolüirua eekat suluꞌu Jerusalén sünain nümüin mayaa: “Aituala maꞌi jia wayuu Jerusalénjeꞌewaliikana, jia oꞌutakana naaꞌin süka ipa na nünüikimaajanakana Maleiwa aluwataaushikana jünainmüin. Keeꞌireepüꞌüsü maꞌi taaꞌin taaꞌinmajüin jia, maa aka saaꞌinmajüin süchon wane kaliina. Otta jiakana, jiyouktajaa amaalü tia.
Sükajee tia, nnojoliinapa kasajanain jia nümüin Maleiwa. Müshi taya jooluꞌu jümüin jia manoujainsaliikana tanain: Nnojoleechi taya jiꞌrüin tachikua waneꞌereꞌeya jümaleepa tamüin: ‘Anataꞌaleeshijaꞌa maꞌi chi Nüjünalakai Maleiwa’ ”, nümakalaka Jesús.
Soꞌu tü kaꞌi neemeraakat oꞌu na judíokana, eenajinnüshi Jesús sünain wane ekawaa nipialuꞌumüin wane wayuu fariseo kojutkai sütüma wayuu. Je chaꞌaya, eeshii na nüꞌünüükana Jesús nüpüla süpüla natüjaain naaꞌu müleka niiyajüle soꞌu tü kaꞌi eemeraanakat oꞌu.
Shiasa eekalaka wane wayuu ayuuishi nüpüla Jesús. Shütüsü maꞌi nütüna otta nüsaꞌa.
Nüsakirakalaka joo Jesús na fariseokana je na karalouktamaajanakana ekaakana nümaa: —Naashin Moisés, ¿anasü eiyajaa wayuu soꞌu sükaꞌiya tü eemerawaakat, nnojottaapa anain shia? —nümakalaka namüin.
Nayasa na wayuukana, koꞌutakalaka naya. Neenakakalaka jooluꞌu Jesús chi ayuuishikai nünainmüin süpüla niiyajüinjachin nia. Nüjütakalaka nia süchikijee.
Nüsakirakalaka joo Jesús na wayuukana: —¿Jameerü müleka sujutuule wane jüpüliise suluꞌu wane ishi sükalioꞌu tü eemerawaakat? ¿Je müleka shiale ojutuuin jüsachiratse? ¿Nnojoleerü jiyuꞌlamaatüin jaꞌitainje sükalioꞌuin eemerawaa? —nümakalaka Jesús namüin.
Otta na wayuukana, koꞌukoꞌutshii naya, süka isain nachiki nasouktiajatkat.
Niꞌrapa Jesús na wayuukana antakana sünain tü ekawaakat sünain naikkaajaain peje nünain chi eenajitkai naya shiiꞌiree kojuteein naya sütüma wayuu, nikirajakalaka naya süka sukuaippa tü kasa eꞌnnakat sainküin mma. Müshi nia namüin:
“Müleka peenajinnüle sünain shikiira wane kaꞌwayuusee, nnojo püikkalaain yaa peje nünain chi kaꞌwayuuseshikai shiiꞌiree kojuteein pia sütüma wayuu. ¿Jameechi müleka nüntüle wane wayuu püchiiruajee eekai kojutüin maꞌi sütüma wayuu puulia?
‘Anakaja müleka püsünnaale nüpüleerua’, müneechi pia nütüma chi eenajitkai pia. Japüi meechia pia süka ashaꞌwaleꞌennaa saꞌaka wayuu eekai yaain shiꞌrajüsüin neꞌe tü ekawaakat.
Shia anaka aluꞌu, püikkalaale palajana saꞌaka tü eꞌrajaasükalüirua neꞌe. Arütkaa meechia pünainmüin chi eenajitkai pia sünain nümüin pümüin: ‘Waꞌlee, jalaichi püikkalaaiwa yaa nüꞌütpaꞌa chi kaꞌwayuuseshikai’. Kojuteechikalaka pia sütüma süpüshua tü ekaasükalüirua sükajee tia.
Soto jaaꞌin wane kasa. Chi eekai keeꞌireein naaꞌin kojuteein sütüma wayuu, nnojoleechi kojutüin. Japüleechi neꞌe. Aluꞌusa chi eekai nnojolin müliain naaꞌin shiiꞌiree kojutaa, nieechi kojutkaꞌaya”, nümakalaka Jesús.
Naashajaakalaka jooluꞌu Jesús nümüin chi wayuukai eenajitshikai: “Müleka peenajirüle wayuu süpüla ekawaa pipialuꞌu, nnojo peenajirüin na püpüshikana neꞌe namüiwa, na pütünajutumuyuukana neꞌe ooꞌulaka na wayuu washinnuukana kepiakana püꞌütpaꞌa neꞌe, süka keꞌicheerüin pümüin natüma tü ekawaakat paala pipialuꞌu.
Naya peenajira na mojushiikana, na matünasaliikana, na eekai masaꞌain, je na eekai moꞌuin.
Anataꞌaleejeechijaꞌa maꞌi pia sükajee tia, jaꞌitaina nnojolüin keꞌichin pümüin natüma. Nia Maleiwa awalaajüneechika atüma pia soꞌuweena tü kaꞌi nasoꞌiraweetkat oꞌu aaꞌin na wayuu anashiikana noꞌuluꞌu”, nümakalaka Jesús nümüin.
Je shiasa sütüma tü nümakat Jesús, nüsouktakalaka waneeshia chi ekaashikai nümaa: —Anataꞌaleejeechijaꞌa maꞌi chi wayuu eekai neenajinneechin sünain tü ekawaakat chamüin eere nuluwataain Maleiwa.
Nikirajakalaka jooluꞌu Jesús na wayuukana süka sukuaippa tü kasa eꞌnnakat sainküin mma, süpüla niiꞌiyatüinjatüin namüin jaralüinjatüin nümaain Maleiwa chamüin eere nuluwataain. Müshi nia namüin: “Eetaashi wane wayuu. Neenajitkalaka wainma wayuu nipialuꞌumüin süpüla wane ekawaa miyoꞌu soꞌu wane kaꞌi.
Je kettaapa tü eküütkat, nüjütakalaka waneeshia chi nipiuunasekai nanainmüin na eenajiruushikana paala: ‘Jalaina jümaala, kettaaitpa tü eküütkat jüpüla’, nümakalaka namüin.
Nayasaꞌa na eenajiruushikana napüshua, ooꞌulaayaa müshii naya suulia oꞌunaa. ‘Ayalajüichipa taya wane yüüja. Chawaikaꞌa taya analaain sümüin, makatajachikalaka taya suulia oꞌunaa sünainmüin tia ekawaakat’, müshi wane.
Je nünüiki wane: ‘Ayalajüichipa taya wane paaꞌa poloosü. Chawaikaꞌa taya ekiꞌrajüin shia. Moꞌunüinyeechi taya sünainmüin tia ekawaakat’, müshi nia.
Je nünüiki chi wane: ‘Isaitpa tachiki oꞌunaa süka kaꞌwayuuseichipain neꞌe taya’.
“Nüleꞌejakalaka chi nipiuunasekai süpüla nüküjain nümüin chi nülaamainkai süchiki tü wayuukolüirua sünain mantüinjanain naya. Naashichijaakalaka maꞌi joo chi nipiajachikai sütüma tia. ‘Puꞌuna pümata sainküin miichi je chaa metkaaraluꞌupünaa süpüla shiain peenajüin tü mojusükalüirua. Peenaja wayuu eekai matünain, eekai moꞌuin je eekai masaꞌain’, nümakalaka nümüin chi nipiuunasekai.
“Je nüleꞌejapa chi nipiuunasekai, ‘Aluwataashikalee, taaꞌinrüitpa tü puluwataakat anain taya. Otta tü pipiakat, nnojolüyülia shia wotüin’, nümakalaka nümüin.
Asouktüshi jooluꞌu chi nülaamainkai: ‘Puꞌuna pümata jooluꞌu suluꞌupünaa tü wopukot süpüshua, sainküin mmakat süpüshua, süpüla pükotchajüin wayuu eekai eein neꞌe süpüla wotüinjatüin tü tepiakat sütüma.
Akaajaa tü wayuu eenajinnakalüirua paala tatüma, nnojoleerü pikerotirüin shia sünain tü ekawaakat yaa tepialuꞌu saaꞌu mantüinyeein paala naya’, müshi nümüin chi nipiuunasekai”. Kettaasü nünüiki Jesús sünain nikirajüin na wayuukana.
Nuꞌunakalaka joo Jesús sünain eein wayuu watta saalin nümaa. Nujununtaakalaka joo süpüla aashajawaa sümaa tü wayuukolüirua sünain maa namüin:
“Wane wayuu eekai niꞌitaain naaꞌin sünain anoujaa tanain, müleka niyouktüle müliaa je ouktaa taaꞌujee, mojushiisü süpüla tekirajüüin nia. Süka jamüin, wane tekirajüin, alinjachi taya nüpüla süka süpüshua naaꞌin noulialeꞌeya nüshi, nii, nuꞌwayuuse, nüchooin ooꞌulaka na nuwalayuukana. Meena aka maalinkai naya nüpüla saaꞌu tayain alin maꞌi nüpüla.
Chi wayuu eekai niyouktalaa nümüin taya niꞌrapa müliaa sümaa mmoluu sheema oꞌutinnaa aaꞌin tanainjee, nnojoishi wanaain sümaa niainjachin wane tekirajüin.
“¿Jameechi pia müleka pükumajeere wane miichi eekai anashaatain maꞌi? Acheküsü jülüjain paaꞌin palajana sünain jerainjatüin sujuittakat aaꞌu tü miichikat, suulia sajaꞌlajaꞌalaain pünneetse süpülapünaa kettaain shia,
suulia shiajüin eein neꞌe tü süpülajanakat miichi sümüiwa. ‘Isasü nüchiki keraainjatüin nütüma tü miichikat oꞌttakat paala’, ma meeria tü wayuukolüirua pümüin sünain shimeꞌerainpalain pia.
“Saaꞌin pümüin, wane sülaülashikai mma kamaꞌanakai neꞌe 10.000 surulaat, ¿eeshi süpüla nujuittüin sünain atkawaa nümaa chi nüꞌünüü kamaꞌanakai 20.000 surulaat? Acheküsü jülüjain naaꞌin palajana müleka nükanajeechire chi nüꞌünüükai.
Müleka niyaawatüle saaꞌu sünain nnojoleechin nükanajüin, acheküshi nuluwataainjachin wane wayuu anülieein süpüla achuntaa anaawaa nnojoliiwaꞌaya nüntüin chi nüꞌünüükai nünainmüin süpüla atkawaa.
Akaꞌaya jukuaippa jiakana waneꞌewaire jukua: Acheküsü jülüjain jaaꞌin palajana tü nüchekakat jüpüleerua Maleiwa. Müleka nnojoliire yapain jia süpüla jaawalüin süpüshua tü juwashirüinkat süpüleerua aꞌyatawaa tamüin, je müleka nnojoliire yapain jia süpüla müliaa je süpüla ouktaa taaꞌujee, mojushiisü süpüla tekirajüüin jia”, nümakalaka Jesús namüin.
Nikirajakalaka joo Jesús nüchikua süka sukuaippa tü kasa eꞌnnakat sainküin mma: “Anasü maꞌi tü ichiikat süpüla eꞌichiijaayaa. Otta müleka meꞌejüle, nnojoleerü kasain saamüin sümüin wayuu.
Ojotünüsü neꞌe anouipaꞌa süka nnojolüin anain süpüla ekünaa je süpüla shiküin mürüt. Akaajaa chi wayuu eekai nnojolüin noonooin sümaa tanüiki, nnojoleerü kasain naamüin tamüin. Chi eekai nüshateein tanüiki, anasü müleka jülüjüle naaꞌin”, nümakalaka Jesús namüin.
Je soꞌu wane kaꞌi, arütkaashii wane wayuuirua nünainmüin Jesús süpüla aapajaa nünüiki, na kaainjaraliikana naashin na fariseokana, maa aka na okotchajüliikana neerü nümüin chi sülaülashikai mma.
Otta na fariseokana ooꞌulaka na karalouktamaajanakana, ejejeraashii naya sünain namüin: —Atak, mojusü naaꞌinrakat chira wayuukai. Kamaneeshi namüin na kaainjaraliikana otta ekaashi joo nia namaꞌaya —müshii naya.
Otta Jesús, süka nütüjaain saaꞌu tü jülüjakat naaꞌin, nikirajakalaka na wayuukana süka sukuaippa tü kasa eꞌnnakat sainküin mma. Müshi nia namüin:
“¿Jarai wayuu yaa jaꞌakajee, müleka kamüꞌünüinre nia poloo shikii anneerü je machikitaarüle waneesia sünainjee, nüpüteerü tü süpüshikat, tü mekietsatkat shikii mekietsalümüin, chaa süpaꞌa tü anooikat süpüla oꞌunaa sünain achajawaa süchiki tü machikisatkat, je waneꞌereein nuuꞌulaain suulia achajawaa nüntapa sünain?
Je nüntapa sünain, niꞌitaain shia nünuloꞌupünaa sünain talatüin maꞌi naaꞌin.
Je nüntapa nipialuꞌumüin, neenakeerü tü nütünajutumuyuukalüirua ooꞌulaka tü wayuukolüirua kepiasükat nüꞌütpünaa, sünain maa namüin: ‘Talata jaaꞌin wanaa tamaa, süka jaꞌyaitpain wane taꞌanneetse machikisat paala’.
Tamüshii paala jia: Akaꞌaya na aapieekana chaa iipünaa, talatüshii maꞌi naya nümaa wane wayuu kaainjarai, maa aka na yaakana tamaa, müleka nükatalaale suulia naainjala. Talatüshii maꞌi naya nümaa suulialeꞌeya sümaa mekietsatkat shikii mekietsalümüin wayuu eekai müin aka jiakana fariseokana, jia nnojoliikana mojuin aaꞌin saalin jaainjala saaꞌu anashiin jia noꞌuluꞌu Maleiwa jaajüin”, nümakalaka Jesús namüin.
Ayatshi Jesús sünain ekirajaa sünain maa namüin: “Müinka eere wane jierü yaa jaꞌaka, müleka kanneetsere shia poloo ‘dracma’, machikitaarüle suulia wane ‘dracma’, nnojotsü süpüla suuꞌulaainjatüin shia. Acheküsü süpüla süchuwajaainjatüin süramparase süpüla süchajaamaatüin süchiki süka wane awareejia süpaꞌapünaa tü shipiakat süpüraleꞌe suuꞌulaain süntapa sünain.
Je süntapa sünain, seenakeerü tü sütünajutumuyuukalüirua ooꞌulaka tü wayuukolüirua kepiasükat süꞌütpünaa sünain maa namüin: ‘Talata jaaꞌin wanaa tamaa süka jaꞌyaitpain wane tanneetse machikisat paala’.
Tamüshii paala jia: Akaꞌaya na aapieekana chaa iipünaa, talatüshii maꞌi naya nümaa wane wayuu kaainjarai müleka nuuꞌulaale suulia naainjala”, nümakalaka Jesús namüin.
Ayatshi Jesús sünain ekirajaa sünain maa namüin: “Eetaashi wane wayuu ooꞌulaka piamashii nüchooin tooloyuu nümaa.
Soꞌu wane kaꞌi, naashajaataalakalaka chi emülieekai nümaa chi nüshikai: ‘Taataa, paapa pümata tamüin jooluꞌu tü tapatseinjatkat pütüma’, nümakalaka nümüin. Otta chi nüshikai, naapa nümüsüja tü nükorolokot namüin na nüchooinkana waneꞌewai nakua.
“Shiasa mapa tia, nuꞌunakalaka chi emülieekai suluꞌumüin wane mma wattamüin sümaa süliapala tü kasa nüsülajakat chi nüshikai nümüin. Je nüntapa chamüin chaꞌaya, najaꞌttirüin tü nünneetsekat süpüshua sünain tü kasa eekai nücheküin naaꞌinreein. Müshi aka maaꞌinkai naaꞌin sümaa.
Shiasa mapa wanaa sümaa sajaꞌlajaain tü nünneetsekat nuulia, aisü maꞌi jamü sümüin tü wayuukolüirua chakat kepiain chaꞌaya süka nnojolüin süꞌitüin juya. Je chi jimaꞌaikai, oꞌttüshi nia sünain müliaa sütüma jamü.
Nuchuntakalaka aꞌyatawaa nümüin wane wayuu chajeꞌewai chaꞌaya suluꞌu tia mmakat. Nuluwataanakalaka nütüma sünain ekajiraa tü nüpüülüksekalüirua.
Aisü maꞌi jamü nümüin süka nnojolüin saapünüin eküülü nümüin. Nikeetaa amüinrü joo tü suꞌlojooyakat, tü shikakat tü püülükkalüirua nütüma.
“Niyaawajaakalaka joo aaꞌin chi jimaꞌaikai mapa saalin ouktüin maꞌi nia jamü. Müsü jooluꞌu naaꞌin: ‘Ouktajai cheje neꞌe taya sütüma jamü, otta nipiuunaseirua tashi, emirashii maꞌi naya waneepia.
Anainja tojuittüle yaajee taleꞌejaiwa nünainmüin tashi tamaiwa nümüin: “Taataa, kaainjalashi taya nuulia chi Maleiwakai je puuliaya.
Nnojoi mata müin aka taya wane püchon. Anakaja müleka pipiuunasere neꞌe taya”, meechi’.
Nuꞌunakalaka joo chajeꞌeya nünainmüin chi nüshikai. “Niꞌrakalaka joo chi nüshikai nia nüpanapa seeiwaꞌaya kaꞌyatajee. Nuwataakalaka nüpanapa. Nukoꞌojooin nünain je nüpesujüin nia süka nümüliajüin nia naaꞌinyaka.
Nümakalaka chi jimaꞌaikai: ‘Taataa, kaainjalashi taya nuulia chi Maleiwakai je puuliaya. Nnojoi mata müin aka taya wane püchon’.
“Nümakalaka joo chi nüshikai namüin na nüchepchiakanairua: ‘Jüsaaja jümata tü tasheꞌin anashaatasükat maꞌi süpüla jaꞌatüinjatüin nünain. Ooꞌulaka wane tasüttiijase, jiꞌitaa sünain najapü. Ooꞌulaka wane asapaatsee, jaꞌata sünain nuuꞌui.
Je jüsaaja jümata wane paaꞌachon eekai kaüsüin juꞌutaiwa naaꞌin, wekaaiwa, wemiꞌijaiwa naaꞌu chi tachonkai.
Paala nia, maaꞌawashi toulia, je jooluꞌu, jaꞌyaichipa’, nümakalaka. Noꞌttakalaka joo sünain emiꞌijaa.
“Otta chi nipayakai wanaa sümaa tü miꞌiraakat, chashi nia aꞌyataain suluꞌu tü niyüüjasekat. Je nüntapa miichipaꞌamüin, naapüin kaashaꞌira saaꞌu tü yonnakat.
‘¿Kasaajutü tü miꞌiraakat?’, nümakalaka nümüin wane nüchepchia chi nüshikai.
Asouktüshi chi achepchiaakai nümüin: ‘Niaichi yalaka aleꞌejüin chi pimüliakai chajee wattajee sünain katüin noꞌu. Otta chi püshikai, nuꞌutirüin naaꞌin wane paaꞌachon kaüsüshi süpüla nimiꞌijirüinjachin naaꞌu’.
“Naashichijaakalaka joo chi epayaakai sütüma tia. Niyoukta achikit ekeroloo sünainmüin tü miꞌiraakat. Otta chi nüshikai, nujuittaakalaka joo nünainmüin süpüla nüchuntüin nümüin shiiꞌiree nimiꞌijiraweein namaa.
Nüsouktakalaka jooluꞌu chi nüchonkai: ‘Pipiuunase aaꞌinchi maꞌi taya sünain taaꞌinrüin waneepia süpüshua tü puluwataakat anain taya. Je nnojoishi aapüichin pia tamüin wane kaaꞌulachonyaakaijeꞌe neꞌe süpüla temiꞌijia namaa tatünajunnuu.
Shiasa joo naaꞌu chi püchonkai, ajaꞌlajeꞌetkai tü puwashirüinkat puulia sünain jieyuu maaꞌinsat, puꞌutirüin naaꞌin wane paaꞌachon kaüsüshi saaꞌu nüleꞌejüin pünainmüin’.
Asouktüshi joo chi nüshikai: ‘Tachee, tamaashi pia waneepia. Je süpüshuaꞌale tü kasa tamaꞌanakat, pükorolo piakai.
Otta jooluꞌu, emiꞌijireeshii waya süka talatüin waaꞌin saaꞌu nüleꞌejüichipain chi pimüliakai. Paala nia, maaꞌawashi toulia, je jooluꞌu, jaꞌyaichipa’, nümakalaka chi nüshikai nümüin”. Kettaasü nünüiki Jesús sünain nikirajüin na wayuukana.
Ekirajüshi joo Jesús na nikirajüinkana süka sukuaippa tü kasa eꞌnnakat sainküin mma. Müshi nia namüin: “Eejachi paala wane wayuu washirü ooꞌulaka wane aaꞌinmajüi tü nuwashirüinkat. Je soꞌu wane kaꞌi, niyoojünakalaka achiki chi aaꞌinmajüikai sütüma wayuu nümüin chi nülaamainkai: ‘Aꞌluwajünüsü tü puwashirüinkat nütüma’, müshii naya.
Neenakakalaka chi nülaamainkai chi aaꞌinmajüikai sümaa maa nümüin: ‘¿Jamüsü tü taapakat püchiki? Püküja pümata tamüin süchiki tü paaꞌinrakat süka tü tawashirüinkat. Tooꞌuleꞌereechi pia jooluꞌu suulia aꞌyatawaa tamüin’.
“Shiasa mapa tia, naashajeꞌetkalaka naaꞌin chi aaꞌinmajüikai: ‘¿Kaseerü taꞌyataaka anain süchikijee nuuꞌuleꞌerüin taya chi talaamainkai suulia aꞌyatawaa nümüin? Müleka taꞌyataale suluꞌu wane yüüja, ajaꞌtteerü taaꞌin. Je müleka tojulijale, wane japülii tia.
Ajüüsaꞌa paajüin, tatüjaaitpa aaꞌu tü taaꞌinrajatkat jooluꞌu süpüla takaaliijünüinjachin sütüma wayuu süchikijee tooꞌuleꞌennüin suulia tü taꞌyataainkat’.
“Neenakakalaka joo nünainmüin na wayuu kojuyaalakana nuulia chi nülaamainkai waneꞌewai nakua. Nüsakirakalaka chi palajachikai: ‘¿Jera pujuyaala nuulia chi talaamainkai?’.
Asouktüshi nia: ‘Kojuyaalashi taya seita, maa aka poloo shikii laata nuulia’. Nümakalaka joo chi aaꞌinmajüikai nümüin: ‘Anuu tü karaloukta pujuyaalamaajatkat. Piiꞌirata pümata shia süpüla puwalaajüin neꞌe jaꞌrai shikii laata nümüin’.
Nüsakirakalaka chi waneꞌeya: ‘¿Jera pujuyaala piakai nuulia chi talaamainkai?’. Asouktüshi nia: ‘Kojuyaalashi taya maikki, maa aka poloo shikii toleeka nuulia’. Nümakalaka joo chi aaꞌinmajüikai nümüin: ‘Anuu tü karaloukta pujuyaalamaajatkat. Piiꞌirata pümata shia süpüla puwalaajüin neꞌe mekiisat shikii toleeka nümüin’.
“Je niasaꞌa chi nülaamainkai sütüma niꞌrüin nia sünain tütüin maꞌi sünain tü nukuaippakat, kaaꞌushi naaꞌin mayaasüjeꞌe nuꞌluwajüin tü nuwashirüinkat”, nümakalaka Jesús namüin. Nikirajakalaka joo Jesús na nikirajüinkana suluꞌujeꞌereꞌeya tü naashajaaitpakat achiki namüin. Müshi nia namüin: “Tü manoujainsatkalüirua maaꞌulu yaa, alanaꞌaleeshiijaꞌa sünain tütüin suulialeꞌeya tü anoujasükalüirua.
Tamüshii paala joo jia: Anakaja müleka tütüle jiakanaya sünain jaaꞌinrüin tü anasükat sümüin wayuu süka jünneetse, süpüla alinjanain jia süpüla wayuu wainma. Je jaꞌitakaꞌa sajaꞌlajaajeerüin tü jünneetsekat soꞌuweena wane kaꞌi, na akaaliijuushikana jütüma, nayeena eeka jümaa chaa iipünaa nümaa Maleiwa süpüla kaꞌikat süpüshua”, nümakalaka Jesús namüin.
Ayatüshi Jesús sünain nikirajüin na nikirajüinkana: “Müleka jaaꞌinrüle tü aluwataanakat anain jia, mayaainje malaachein shia, aneeküneena jia süpüla jaaꞌinrüinjatüin kasa anashaatasü. Maaꞌaya aka müleka nnojorule mojuin jaaꞌin saaliijee jaainjala müleka juꞌluwajüle wane kasa eekai jayain, nnojoleerü mojuin jaaꞌin saaliijee juꞌluwajüin wane kasa eekai kojutüin.
Je jiakana tekirajüinkana, müleka nnojoliire jaaꞌinrüin tü aluwataanakat anain jia nütüma chi wayuu jiꞌyataakai amüin, nnojoleena aneekünüin jia nütüma Maleiwa süpüla jiꞌyataainjanain nümüin.
Je müleka matüjüinre jia süpüleerua jaaꞌinmajüin tü nuwashirüinkat chi jülaamainkai maaꞌulu yaa, nnojoleerü aapünüin kasa anasü jümüin nütüma Maleiwa soꞌuweena wane kaꞌi.
“Maa aka kojutaꞌatüle piamashii laama nütüma chi aꞌyataaikai sünain alin nüpüla wane je sünain maalin nüpüla chi waneꞌe, meechi aka Maleiwa jütüma müleka shiale kachiiruain jaaꞌin tü washirüükat nuulialeꞌeya”, nümakalaka Jesús namüin.
Otta na fariseokana naapapa tü nüküjakat Jesús namüin na nikirajüinkana, nemeꞌerainpalashi nia, süka nayain keeꞌireein aaꞌin washirüü waneepia.
Naashajaakalaka joo Jesús namüin: “Nnojotsü mojuin jaaꞌin saaliijee jaainjala, süka shiain neꞌe anain oꞌuluꞌu jia wayuu. Otta chi Maleiwakai, nütüjaa aaꞌut tü jukuaippakat süpüshua. Mayaashiije kojutüin jia sütüma wayuu, nüleejeena jia Maleiwa”, nümakalaka.
Ayatüshi Jesús asouktüin namüin na fariseokana süka nayouktüin tü nikirajakat anain. Müshi nia namüin: “Je sümaiwa paala, nnojoliiwaꞌaya niweetüin Juan sünain aküjaa tachiki sümüin wayuu, ekirajuushi na jutuushikana sütüma tü nüshajakat Moisés ooꞌulaka natüma na nünüikimaajanakana Maleiwa. Otta jooluꞌu süchikijee niweetüin Juan, aküjünüsü sümüin wayuu sainküin mmakat süpüshua süchiki nukuaippa Maleiwa sünain aluwatawaa. Jaꞌitaina manoujain jia tanain, eesü wayuu wainma eekai keeꞌireein saaꞌin ekeroloo chamüin eere nuluwataain Maleiwa.
Juuꞌulaa suulia jiyouktüin tü tekirajakat anain. Soto jaaꞌin wane kasa. Tü mmakat je tü kasa chakat iipünaa, ajaꞌlajaweerü soꞌu wane kaꞌi. Otta tü nünüikikat chi Maleiwakai ashajünakat paala nütüma Moisés, nnojoleerü ajaꞌttüin. Nnojoleerü ajaꞌttüin waneeshikaiyaaje noꞌu pütchi sünainjee,
maa aka tü nuluwataakat anain chi Maleiwakai sünain müin mayaa: ‘Chi eekai nuuꞌulaain suulia nuꞌwayuuse, müleka kaꞌwayuusere nia nüchikua, kaainjalashi suulia tü palajatkat nuꞌwayuuse. Je kasalajaneerü nümüin nümaꞌüjaain sümaa tü jeketkat nuꞌwayuusein. Akaajaa chi wayuu kaꞌwayuusekai tü jierü ooꞌulaaushitkat, kaainjalashi niaꞌaya, je kasalajaneerü nümüin nümaꞌüjaain sümaa tü jierü ooꞌulaaushitkat’ ”, nümakalaka Jesús namüin.
Süka naꞌwaataain na fariseokana suluꞌu anashiin noꞌuluꞌu na wayuukana, aküjüshi joo Jesús süchiki wane wayuuirua piamasü. Müshi nia: “Eetaashi wane wayuu washirü. Kasheꞌinshi nia wane kuluulu anashaatasü kanüliasü ‘lino’. Anashaatasü maꞌi niyolojo suluꞌu. Je süka washirüin maꞌi nia, emiꞌijashi waneepia.
Je soꞌuluꞌu tü nipiakat, eꞌikünapüꞌüshi wane wayuu mojushi kanüliashi Lázaro süpüla nujulijainjachin nüpütaain chi washitkai süka müliain nia jamü. Yaaka atachi nia. Je antüsü erüirua nünainmüin süpüla sheꞌerujaain tü nütoutakat yaakasükat.
“Shiasa mapa, ouktüshi chi ajulijapüꞌükai. Sükajee nüchoin Maleiwa, nüsaajünakalaka nüꞌütpaꞌamüin Abraham sütüma wane aapieeirua nümaꞌanajeejatü Maleiwa. Otta müshia chi washitkai, ouktüshi nüchiiruajee. Nojoitünakalaka. Sükajee nnojolin nüchoin Maleiwa, nüsaajünakalaka suluꞌumüin süpülee tü ouktüsükalüirua kanüliakat Hades.
Müliakalaka maꞌi joo chi washitkai chaꞌaya. Niirakaakalaka chaa watta sünain niꞌrüin Abraham otta müshia Lázaro nüꞌütpaꞌa.
‘Taata Abraham’, müshi joo chi washitkai nümüin, ‘anashi müleka pümüliajüle taya. Müliashi maꞌi taya sütüma tü sikikat. Püjüta tamüin Lázaro yalajee nücholotiraiwa najapü shiroku wüin nüchüttaiwa süpaꞌa tayee’, nümakalaka.
Asouktüshi Abraham: ‘Tachee, soto paaꞌin anapüꞌüin maꞌi pia suluꞌu puwashirüin kataiwaꞌaya poꞌu. Otta müshia Lázaro, müliapüꞌüshi, nnojotpüꞌüsü kasain eein nümaꞌana. Otta jooluꞌu, talatüitpa naaꞌin yaꞌaya. Otta müshia piakai, piꞌrüin jooluꞌu müliaa.
Je mojushiisü süpüla sülatüin wayuu chajee yaamüin yaa, maa aka mojushiin alataa yaajee chamüin chaꞌaya, süka eein wane ishi jerutshaatain maꞌi yaa pasanain wanain’.
“Nümakalaka joo chi washitkai nümüin Abraham: ‘Taataa, tachuntüin pümüin süka süpüshua taaꞌin, puluwataa pümata Lázaro chaa nipialuꞌumüin chi tashikai, eere eein jaꞌraisüirua tawalayuu, süpüla nüchiaain naya suulia nantajüin yaamüin saꞌakamüin watta saalin müliaa’, nümakalaka.
Asouktüshi Abraham: ‘Eesü namaꞌana tü ashajuushikat nütüma Moisés je natüma na nünüikimaajanakana Maleiwa paala sümaiwa. Anasü jülüjale naaꞌin tü naashajaakat achiki’, nümakalaka.
‘Taata Abraham, nnojotsü nanoujain tü naküjakat achiki. Akaajasa müleka suꞌunüle nanainmüin wane wayuu eekai süsoꞌiraain aaꞌin süchikijee ouktaa, ayaawajaweena naya süpüla nooꞌulaainjatüin suulia naainjala’.
Nüsouktakalaka Abraham: ‘Müleka moonooinre naya sümaa nünüiki Moisés je nanüiki na nünüikimaajanakana Maleiwa, meenajaꞌa neꞌe moonooin sümaa sünüiki wane wayuu eekai susoꞌiraasüin saaꞌin süchikijee ouktaa’, nümakalaka nümüin chi washitkai”. Kettaasü jooluꞌu nünüiki Jesús namüin na fariseokana.
Aashajaashi joo Jesús namaa na nikirajüinkana sünain nikirajüin naya. Müshi nia: “Eejeerü waneepia wayuu eekai naainjireein jia kasa mojusü. Otta naya, kasalajaneerü namüin tü naaꞌinrakat.
Anashii müleka nojutinnüle shirokumüin tü palaakat sünain kanutpünaain wane ipa miyoꞌu, suulia naainjirüin jia kasa mojusü.
Anakaja eere jaaꞌin sünain aaꞌinmajirawaa waneꞌewai jukua. Müleka naaꞌinrüle chi puwalakai kasa mojusü pümüin, anashi müleka püchiajaale nia. Je müleka nuuꞌulaale suulia, anasü müleka motüle paaꞌin shia.
Jaꞌitaichi kaainjalain nia puulia wainmatua, maa aka akaratshitua süpüla wane kaꞌi, müleka nüntüle akaratshitua pünainmüin sünain mojuin maꞌi naaꞌin saaliijee tü naaꞌinrakat pümüin, anasü müleka motüle paaꞌin shia”, nümakalaka Jesús.
Namakalaka joo na Aluwataaushikana nümüin chi Senyotkai: —Anakaja müleka pükaaliijüle waya süpüla kooꞌomüinjatüin sütsüin tü wanoulakat.
Asouktüshi Jesús: —Müleka jünoujüle tanain, jaꞌitairü nnojolüin katsüin jooluꞌu tü jünoulakat, jaaꞌinreerü tü kasa isakat süchiki wayuu. Maa aka jümataarüle paala sümüin wane wunuꞌu eekai laktain: “Anakaja piyuꞌlaale yaajee shirokumüin palaakat”, ayuꞌlaajeerü shia sütüma jünüiki —nümakalaka Jesús namüin.
Ayatshi Jesús sünain ekirajaa na nikirajüinkana sünain nümüin namüin: “Müleka kachepchiale jia, ¿eeshii süpüla jümüin nümüin chi jüchepchiakai nüleꞌejapa suluꞌujee tü jiyüüjasekat ooꞌulaka süchikijee arüleejaa shiale: ‘Pikeroloo, püikkalaa pikaaiwa’? Nnojo.
Shieerü eeka neꞌe jümüin nümüin: ‘Piiꞌiranaja pümata püsheꞌin püꞌlakajaaiwa teküin tekaamaataiwa. Otta ekeechi pia tachukumüin kettaapa süchiki teküin’.
Je süchikijee tia, nnojotsü süpüla jaapüinjatüin analuꞌut nümüin saaꞌu naaꞌinrüin tü juluwataakat anain nia.
Akaꞌaya jiakana jüpüshua, süchikijee jaaꞌinrüin tü aluwataanakat anain jia nütüma Maleiwa, anakaja jümüle: ‘Waya nüchepchiakana Maleiwa. Nnojotsü jaralüinjatüin aapüin analuꞌut wamüin, süka shiain waaꞌinrüin neꞌe tü nuluwataakat anain waya’ ”. Kettaasü joo tü nümakat Jesús namüin na nikirajüinkana.
Sünain nuꞌunüin Jesús Jerusalénmüin, ojuittüshi nia suluꞌujee tü mmakat Galilea, ekerotshi suluꞌumüin Samaria.
Je nüntapa soꞌuluꞌumüin wane pueulo, eejana nüpüla wane wayuuirua polooshii ajaꞌtta atachii. Shaꞌwashawatshii kaꞌyata nuulia. Nowoorulaakalaka emetut: —Jesúsuu, Ekirajüikalee, anashi müleka pümüliajüle waya, piiyaja waya —namakalaka.
Shiasa niꞌrapa Jesús naya, —Juꞌuna jiiꞌiyataiwa nümüin chi sacerdotekai sünain suuꞌulaaitpain tü ayuuliikat juulia —nümakalaka namüin. Je sünain noꞌunüin, ashatüsü tü natakat.
Otta müshia waneeshia, wane wayuu Samariajeꞌewai, nnojoishi judíoin, saaꞌu niꞌrüitpain sünain anain tü nütakat, aleꞌejüshi nia nünainmüin Jesús. Nuꞌwaajüin chi Maleiwakai sünain emetuluin nünüiki je nüsapainyoꞌukashi nia nümülatuꞌumüin Jesús sünain naapüin wane miyoꞌushaata analuꞌut nümüin.
Nümakalaka joo Jesús namüin na wayuukana nümaajanakana: —Mataashii polooshiikai naya sünain neiyajünüin. ¿Jalasü tü mekietsatsükalüirua nüpüshi?
Je chi aleꞌejaakai tanainmüin sünain nuꞌwaajüin chi Maleiwakai, nnojoishi judíoin. Wayuu naatajai.
Otta nümüin chi wayuukai, müshi Jesús: —Püshaꞌwalaa puꞌunaiwa. Anaichipa pia saaꞌu pünoujain tanain.
Soꞌu wane kaꞌi, nasakirüin Jesús na fariseokana sünain joujaleechin oꞌttüin Maleiwa sünain aluwatawaa. Asouktüshi Jesús: —Tü naaꞌinrakat chi Maleiwakai, naaꞌinrüin süka naaꞌin, nnojotsü sükajatüin jüsakirüin sünain. Je “Anii nia sünain aluwatawaa” ooꞌulaka “Ichaa nia sünain aluwatawaa”, nnojoleechi münüin. Jütüjaa jümata naaꞌu chi Maleiwakai sünain nuꞌttüichipain sünain aluwatawaa maaꞌulu yaa, süka tantüichipain jaꞌakamüin —nümakalaka.
Oꞌttüshi joo Jesús nüchikua sünain ekirajaa na nikirajüinkana sünain nümüin namüin: “Meena jia soꞌuweena wane kaꞌi: ‘Kasataalejese weꞌrüin chi Shipayakai Wayuu sünain nüleꞌejüin’. Otta tamüshii paala jia: Nnojoleechi jiꞌrüin taya sünain aleꞌejaa soꞌu tia.
Je tü wayuukolüirua, meerü shia jümüin: ‘Jiirakaa, ichaa chi Shipayakai Wayuu chaꞌaya’ ooꞌulaka ‘Jiirakaa, anii nia yaaya’. Nnojo juꞌunüin shiꞌipajee tia sünain jüchajaain tachiki.
Süka jamüin, maa aka tü shiyaakat juya shiꞌrakat wayuu süpüshua amachetaain chaa sirumatuꞌupünaa, akaweechia tayakai, chi Shipayakai Wayuu, taleꞌejapa, shiꞌreechi wayuu süpüshua.
Otta palajana, eꞌitaanüshi taya süpüla müliainjachin maꞌi sütüma tü wayuu judíokalüirua eekai sülerajüin taya maaꞌulu yaa.
“Soto jaaꞌin nüchiki Noé. Tü wayuukolüirua nnojoliiwaꞌaya noꞌotooin Noé suluꞌumüin tü anuakat, eeꞌeraashii neꞌe naya sünain nnojolüin jülüjain naaꞌin tü naainjalakat. Je mapa noꞌotoopa Noé suluꞌumüin tü anuakat, aꞌitüsü tü juyakat sünain miyoꞌuin maꞌi shia süpüla ouktajatüin tü wayuukolüirua süpüshuaꞌale eekai nnojolüin nümaain Noé suluꞌu tü anuakat. Akaweeria takalioꞌu tayakai, chi Shipayakai Wayuu, wanaa sümaa tanteechin tachikua.
“Maaꞌaya aka nükalioꞌu chi wayuu kanüliakai Lot paala sümaiwa, chi kepiapüꞌükai suluꞌu tü pueulokot kanüliakat Sodoma. Eeshii na wayuukana sünain emiꞌijaa, sünain ayalajawaa kasa, sünain oikkawaa, sünain apünajaa, ooꞌulaka sünain aainjaa miichi. Nnojotsü jülüjain naaꞌin tü naainjalakat.
Je süchikijee nujuittüin Lot suluꞌujee tü pueulokot, ajunuujaasü iipünaajee wane siki maa aka saaꞌin ipalira chuwachuwatsü süpüla suꞌutajatüin saaꞌin süpüshua tü wayuu kepiasükalüirua suluꞌu tia pueulokat.
“Maa aka tü wayuukolüirua sümaiwa paala sünain nnojolüin jülüjüin naaꞌin tü naainjalakat, meeria tü wayuukolüirua soꞌuweena tü kaꞌi teweeteechikat oꞌu tayakai, chi Shipayakai Wayuu.
Chi wayuu eekai joyotüin sheemioushi tü nipiakat soꞌu kaꞌikat tia, anakaja nnojoire nikerolüin paülüꞌümüin süpüla nükotchajaain nükorolo. Otta chi wayuu eekai niꞌyataain suluꞌu niyüüjase, anakaja nnojoire nüleꞌejüin nipialuꞌumüin süpüla asaajaa nükorolo.
Soto jaaꞌin süchiki tü nuꞌwayuusekat Lot. Najuittapa suluꞌujee Sodoma, oꞌutinna aaꞌinrü shia nütüma Maleiwa saaliijee shiirakaain süchikua sümüin tü sükorolo süpütakat suluꞌu tü pueulokot.
Chi wayuu eekai jülüjüin naaꞌin waneepia tü nükorolokot süpüla naaꞌinmajüin je süpüla najapuluꞌuin shia, amülouleerü süpüshua. Aluꞌusa chi eekai naapüin nukuaippa süpüla niꞌyataainjachin tamüin, jaꞌitasü amüloulin süpüshua tü nükorolokot sünainjee tia, aapüneerü nümüin kasa anasü tatüma nnojotkat amülouleerüin.
Je soꞌuweena tü kaꞌi teweeteechikat oꞌu, eejeena piamashii wayuu atunküin suluꞌu wane miichi. Tamaweechi wane. Ooꞌulaka wane, tapüteechi.
Eejeena piamashii jieyuu sünain amoliinajaa. Tamaweerü wane. Ooꞌulaka wane, tapüteerü.
Eejeena piamashii wayuu sünain aꞌyatawaa suluꞌu nayüüjase. Tamaweechi wane. Ooꞌulaka wane, tapüteechi”, nümakalaka Jesús namüin na nikirajüinkana.
—Senyotkalee, ¿jameenaka na makatakana? —müshii naya nümüin. Asouktüshi Jesús: —Müleka sükotchajaale wane samulüirua, atüjaana aaꞌut sünain ouktüin wane kasa.
Ekirajüshi jooluꞌu Jesús na nikirajüinkana süka sukuaippa tü kasa eꞌnnakat sainküin mma shiiꞌiree nachecherüinjatüin naaꞌin sünain achuntaa nümüin Maleiwa waneepia.
Müshi nia namüin: “Eetaashi wane wayuu pütchipüꞌü kepiashi suluꞌu wane pueulo. Manoujainsai nia nünain Maleiwa, je püla aaꞌinchi maꞌi nia suulia wayuu.
Ooꞌulaka suluꞌu tü pueulokat, eesü wane wayuu oukta aꞌwayuuset. Antawaisü nünainmüin chi pütchipüꞌükai sünain, ‘Anasü pükaaliijüle taya sünain amaünajaa nümüin chi taꞌünüükai’, sümüin nümüin.
Niyouktajakalaka joo shia. Masütaajukalaka joo shia sünain achuntaa nümüin. Shiasa soꞌu wane kaꞌi, saaꞌu wainmatuairüin sükua tü jietkat nümaꞌanajee, müsü naaꞌin: ‘Aishaꞌajaa, shikeꞌejakatche maꞌi taaꞌin meinshi tü wayuukot, müirüinjaꞌa shia sümaa shikeꞌera. Anainja taaꞌinrüle sümüin tü süchuntakat tamüin, mayaashijeꞌe manoujain taya nünain Maleiwa je mamaneein taya suulia wayuu’, müsü naaꞌin chi pütchipüꞌükai.
“Soto jaaꞌin nüchiki chi pütchipüꞌü pülakai aaꞌin suulia wayuu. Mayaasüje niyouktajüin paala tü wayuukot, nükaaliijain shia mapa süka shikeꞌejüin maꞌi naaꞌin waneepia.
Otta müshia chi Maleiwakai, ¿nnojoleena nükaaliijüin waya aneekuushikana achuntakana nümüin waneepia soꞌukaꞌi, saꞌwai? Shiimüin sünain nükaaliijeenain waya noulia na waꞌünüükana.
Jiakana müliakana natüma na jüꞌünüükana, shiimüin tanüiki jümüin: Yapashi chi Maleiwakai süpüla nükaaliijain jia waneepia. Otta müshiꞌiya jiakana, müleka ayatüle jia sünain jaaꞌinrüin tü nuluwataakat anain, katsüinjeerü jaaꞌin sünain anoujaa soꞌuweena tü kaꞌi taleꞌejeechikat oꞌu, taya chi Shipayakai Wayuu”, nümakalaka Jesús namüin na nikirajüinkana.
Aashajaashi joo Jesús sümüin tü wayuu eekai pülain saaꞌin suulia wayuu, na wayuu anakana saaꞌin namüin noꞌuluꞌu Maleiwa. Nikirajüin joo naya süka sukuaippa tü kasa eꞌnnakat sainküin mma:
“Ekerotshii piamashii wayuu suluꞌumüin tü aꞌwaajüleekat Maleiwa süpüla achuntaa nümüin: wane fariseo ooꞌulaka wane okotchajüi neerü nümüin chi sülaülashikai mma.
Ashaꞌwalaashi chi fariseokai sünain naashajaain nümaa Maleiwa sünain nuꞌwaataain suluꞌu nukuaippa. Müshi nia: ‘Maleiwakalee, taapüin pümüin analuꞌut saaꞌu nnojolin müin aka taya saaꞌin wayuu wainma sünain kaꞌruwaralüin, sünain mojulaain, je sünain amaꞌüjawaa sümaa wayuu nnojotkat nuꞌwayuusein otta nnojoikai suꞌwayuusein. Je anayaawatshija taaꞌu sünain nnojolin müin aka taya naaꞌin chi okotchajüikai neerü.
Aamajüshi taya pümüin waneepia piantua süpüla semaanakat shiiꞌiree talateein pia tamaa. Je tasülajüin pümüin poloꞌowai sünainjee tü polookot shikii süpüshi tü taꞌyataainkat’.
“Otta chi okotchajüikai neerü, yalashi nia shaꞌwatüin kaꞌyataluꞌu nuulia chi fariseokai. Jepitüshi nia sünain nüsheꞌejüin naaꞌintoꞌu süka mojuin maꞌi naaꞌin saaliijee naainjala. ‘Maleiwakalee, wayuu kaainjarai taya. Anakaja müleka pümüliajüle taya’, nümakalaka.
“Saaꞌu nümüin joo chi wayuukai, anajiraaichipa nümaa Maleiwa. Akaajasa chi fariseokai, aleꞌejüshi nipialuꞌumüin sünain nnojolin anajiraain. Chi eekai yaletayaain nukuaippa suꞌupala wayuu, nnojoleechi kasajachin nümüin Maleiwa. Aluꞌusa chi eekai nnojolüin yaletayaain naaꞌin, kojuteechi nütüma”, nümakalaka Jesús namüin.
Je soꞌu wane kaꞌi, antinnüsü wane tepichiirua nünainmüin Jesús süpüla niꞌitaainjatüin najapü naaꞌuirua sümaa nuchuntüin nümüin Maleiwa naaꞌu. Otta na nikirajüinkana neꞌrapa tia, nachiajaakalaka tü wayuukolüirua.
Otta müshia Jesús, nuchuntakalaka namüin na wayuukana nantirüin na tepichikana nünainmüin nachikua. Nümakalaka joo namüin na nikirajüinkana: —Kettshiꞌiya na tepichikana nantaiwa tanainmüin. Maa aka nakuaippa na tepichikana sünain nnojolüin kaaꞌin toulia, müinjatia nakuaippa tamüin na ekeroteekana chaa eere nuluwataain Maleiwa.
Tamüshii paala jia: Chi wayuu eekai nnojolin müin aka naaꞌin na tepichikana sünain nanoujain tanain, müichia nnojolin ekerotüin eere nuluwataain Maleiwa —nümakalaka Jesús namüin.
Nürütkaakalaka nünainmüin Jesús wane wayuu aluwataashi sünain nüsakirüin nia: —Ekirajüikalee, pia anamiakai, ¿kasa taaꞌinrüinjatka süpüla eeinjachin taya nümaa Maleiwa waneepia?
Asouktüshi Jesús: —¿Jamüshi “pia anamiakai” pümakalaka tamüin? Waneeshia Maleiwa niain anamiain.
Aashin pütüjaayaain aaꞌu tü nuluwataakat anain Maleiwa, makat mayaa: “Nnojo pümaꞌüjaain sümaa wayuu nnojotkat puꞌwayuusein otta nnojoikai puꞌwayuusein. Nnojo puꞌutüin saaꞌin wayuu. Nnojo puꞌluwajüin sükorolo wayuu. Nnojo püküjüin alawaa süchiki wane wayuu. Kojutüinjatü pütüma püi je püshi”, müsü tü pütchikat —nümakalaka Jesús nümüin.
—Taaꞌinratüjütsaꞌaya tia süpüshualeꞌeya tepichiiwaꞌaya taya jaꞌitakaje maaꞌutpünaa yaa —nümakalaka nümüin Jesús.
Sütüma tü nümakat chi wayuukai, asouktüshi Jesús: —Cheꞌojaayülia wane kasa paaꞌinrajatkat. Anakaja puikküle tü pukorolokot süpüshua süpüla püsülajüinjatüin tü süliakat sümüin wayuu eekai mojuin. Keeꞌirakeerü pümüin shia iipünaamüin chaꞌaya eere Maleiwakai. Je paaꞌinrapa tia, aleꞌejeechi pia püchikua tanainmüin süpüla tamaain pia —nümakalaka Jesús nümüin.
Je chi wayuukai sütümajee tü nümakat Jesús nümüin, mojusü maꞌi naaꞌin, süka washirüin maꞌi nia.
Eirakaashi Jesús nümüin chi wayuukai sünain maa nümüin: —Chi wayuu eekai ataralaain sümaa tü nuwashirüinkat, kapüleejeerü maꞌi nümüin ekerotoo chaꞌaya eemüinre nuluwataain Maleiwa.
Mapüleesat süpüleerua shikerotüin wane “camello” soꞌuluꞌupünaa wane wutia suulialeꞌeya shikerotüin wane wayuu washirü chaꞌaya eere nuluwataain Maleiwa —nümakalaka nümüin.
Je na wayuukana eekai naapajüin nünüiki Jesús, namakalaka nümüin: —Isasüjaꞌa sümata nüchiki nuꞌttaainjachin wane wayuu.
Asouktüshi Jesús: —Tü kasa isakat süchiki wayuu, nnojotsü kapüleein nümüin Maleiwa.
Müshi joo Pedro nümüin Jesús: —Wapütüin süpüshua tü kasa eejatkat wamaꞌana süpüla yaainjanain waya pümaa.
Asouktüshi Jesús: —Jiakana apütakana kasa süpüshua eejatkat jümaꞌana süpüleerua aküjaa süchiki nukuaippa Maleiwa sünain aluwatawaa, shiimüin tü tamakat jümüin sünain saapüneerüin jümüin kasa anasü. Mayaasüje jüpütüin jipia, juꞌwayuuse, juwalayuu, mayaasüje jüpütüin jii, jüshi ooꞌulaka jüchonnii shiale, alanaꞌaleejeeria tü aapüneetkat jümüin suulia tü kasa jüpütakat. Je eejeena jia nümaa Maleiwa waneepia saaꞌu shiiꞌiranajaaushin jaaꞌin —nümakalaka Jesús namüin na nikirajüinkana.
Otta müshiꞌiya na Aluwataaushikana polooshiikana piammüin, neenajakalaka naya Jesús nünainmüin sujuuna tü wayuukolüirua süpüla naashajaain namaa. Müshi nia namüin: “Oꞌunajana jooluꞌu waya Jerusalénmüin. Je tü ashajünakat tachiki paala natüma na nünüikimaajanakana Maleiwa, tachiki tayakai, chi Shipayakai Wayuu, ekeraajeerü süpüshua.
Aapüneematüichi ekii taya najapuluꞌumüin na gentilekana. Nemeꞌerainpaleechi taya. Naaꞌayataajeechi aaꞌin taya sünain nejeteenain taaꞌu je sünain naꞌyaateechin taya. Je süchikijee tia, noꞌutireechi aaꞌin taya.
Otta nuꞌunnaa chi apünüinkai kaꞌi süchikijee tia, osoꞌiraajeerü taaꞌin”, nümakalaka Jesús namüin.
Otta na nikirajüinkana, nnojotsü nayaawatüin saaꞌu tü nüküjaitpakat namüin. Isasü nachiki nayaawatüin saaꞌu sünain ouktajachin Jesús.
Je nüntapa Jesús soꞌuluꞌumüin tü pueulokat kanüliakat Jericó, eejachi joyotüin wane wayuu moꞌusai sotpaꞌa tü wopukot sünain ajulijaꞌalaa.
Je naapapa chi wayuukai tü suuꞌuipsanaꞌirakat wayuu sünain sülatüin nüꞌütpünaa, —¿Jamüsü sülatakaꞌa wayuu wainma yaapünaa? —nümakalaka.
—Nia alataka Jesús chi Nazaretjeꞌewaikai —sümakalaka tü wayuukolüirua nümüin.
Nuwoorulaakalaka joo sünain nümüin: —Jesúsuu, Nülüinkai David, pümüliaja taya.
Shiasa tü wayuu nüpüleeruasükat Jesús suluꞌu tü wopukot, —Kaseesü pikiisa —müsü nümüin chi moꞌusaikai. Otta chi moꞌusaikai, masütaajusai nia sünain aꞌwaataa: —Nülüinkai David, pümüliaja taya —nümakalaka.
Nüshaꞌwalaakalaka Jesús sünain nüsaajirüin chi moꞌusaikai nünainmüin. Je nüntapa nünainmüin, nümakalaka Jesús nümüin:
—¿Kasa püchekaka taaꞌinrüin pümüin? —Senyotkalee, anashi müleka koꞌule taya —nümakalaka nümüin Jesús.
Asouktüshi Jesús: —Koꞌuichipa pia jooluꞌu saaꞌu pünoula —nümakalaka nümüin.
Koꞌu müshija nia. Je süka anaichipain nia, nuꞌunakalaka joo nümaa Jesús sünain nuꞌwaajüin Maleiwa. Je na wayuukanaya, naꞌwaajüin chi Maleiwakai süka neꞌrüichipain chi wayuukai sünain koꞌuin.
Je nikerolopa Jesús suluꞌumüin Jericó, waraittakalaka nia süpaꞌapünaa.
Otta müsia chaꞌaya eeshi wane wayuu washirü kanüliashi Zaqueo, nia laülaaka naaꞌu na okotchajüliikana neerü nümüin chi sülaülashikai mma.
Niꞌreein maꞌi Jesús. Otta süka wainmain wayuu je süka motsachoin nia, isashi nüchiki niꞌrüin.
Nuwataakalaka nüpülamüin Jesús eepünaainjachire nülatüin. Nüliikajaakalaka naaꞌu wane wunuꞌu miyoꞌu shiiꞌiree niꞌreein nia.
Shiasa nüntapa Jesús eere nüliikajaain Zaqueo, niirakaakalaka iipünaamüin sünain nümüin nümüin: —Püshakata pümata yalajee, waaꞌiraa. Acheküshi piꞌiyouin taya soꞌukaꞌi chaa pipialuꞌumüin.
Ashakata müshija Zaqueo naaꞌujee chi wunuꞌukai. Nüntirakalaka Jesús nipialuꞌumüin sümaa talatüin maꞌi naaꞌin nümaa.
Mojukalaka sünüiki tü wayuu waraittakalüirua nümaa Jesús sünain sümüin nujuuna: “¿Jamakuaippaikai makalaka nia niꞌiyouin chi kaainjaraikai?”.
Nüshaꞌwalaakalaka Zaqueo noꞌupala na wayuukana sümaa naashajaain nümaa Jesús: —Senyotkalee, tasülajeerü jooluꞌu shiatapünaa tü tawashirüinkat sümüin wayuu eekai müliain. Je müleka teꞌikeꞌerüle paala wane wayuu süka taꞌalain saaꞌu sükorolo, tawalaajeerü sümüin süchikua pienchitua —nümakalaka.
Asouktüshi Jesús: —Antüshi tayakai, chi Shipayakai Wayuu, süpüla achajawaa süchiki wayuu eekai maaꞌawain nuulia Maleiwa, shiiꞌiree suꞌtteꞌenneein tatüma, maa aka piakai. Je süka pünoujain tanain, maa aka chi watuushikai Abraham sünain nünoujain nünain Maleiwa, shiimüin sünain puꞌtteꞌennüin tatüma sümaa tü wayuukalüirua kepiakat yaa suluꞌu tü pipiakat —nümakalaka Jesús nümüin Zaqueo.
Saaꞌin namüin na wayuukana waraittakana nümaa Jesús, alüꞌülüyaasü nükalia Maleiwa süpüla aluwatawaa, süka pejein Jesús sünain Jerusalén. Nuꞌttakalaka joo Jesús sünain ekirajaa naya süka sukuaippa tü kasa eꞌnnakat sainküin mma süpüla sütüjaainjatüin saaꞌu tü alateetkat
sünain nümüin namüin: “Eetaashi wane wayuu nülüin chi sülaülapüꞌükai mma. Oꞌunajachi nia suluꞌumüin wane mma wattasü süpüla niꞌitaanajachin sünain aluwatawaa. Aleꞌejüinjachi nia süchikijee tia süpüla nuluwataainjachin naaꞌu na wayuukana.
Je nümaꞌichiki, neenajakalaka wane nüchepchiairua nünainmüin, maa aka polooshii, süpüla naapüinjatüin wane neerü kanüliasü ‘mina’ namüin waneꞌewai nakua. ‘Sümaꞌinruꞌu nnojolin taya jümaa, anakaja müleka jiyalajüle kasa süka tü taapakat jümüin jüikkaiwa shia kachoinwa tü neetkat jütüma’, müshi nia namüin.
“Otta wainma na wayuu nuluwataainjaneenakana aaꞌu, süka naꞌürülaain nia, najütüin wane aapieeirua nüchiirua süpüla maa: ‘Nnojotsü wacheküin süpüleerua nuluwataainjachin chi wayuukai waaꞌu’.
Mayaainje niyouktünüin chi wayuukai sütüma wainma wayuu, ayatshia eꞌitaanüin nia sünain aluwatawaa. “Je shiasa mapa nüleꞌejapa nuumainpaꞌamüin, neenajakalaka na nüchepchiakana nünainmüin, na naapakana amüin neerü paala. ‘¿Jera süchon tü neerü taapakat jümüin?’, nümakalaka namüin.
“Asouktüshi wane palajana: ‘Aluwataashikalee, anuꞌuya poloosü neerü sükanain tü waneesia paapakat paala tamüin’, nümakalaka.
‘Tachepchiee, tütüshi pia. Analeesia maꞌi tü paaꞌinrakat. Süka paaꞌinrüin tü aluwataanakat anain pia, mayaainje malaachein shia, teꞌitaain pia jooluꞌu süpüla laülaainjachin saaꞌu wayuu suluꞌu pueulo poloosü’, nümakalaka chi aluwataashikai nümüin.
Asouktüshi waneꞌeya: ‘Aluwataashikalee, anuꞌuya jaꞌraisü neerü sükanain tü waneesia paapakat paala tamüin’, nümakalaka.
‘Tachepchiee, teꞌitaain pia jooluꞌu süpüla laülaainjachin saaꞌu wayuu suluꞌu pueulo jaꞌraisü’, nümakalaka nümüin.
“Asouktüshi waneꞌeya: ‘Aluwataashikalee, anuu tü waneesiakat neerü paapakat tamüin paala. Sajatü neꞌe shia tanaajaain suluꞌu susukot süka mmolüin taya peema, süka wayuuin iche ajapüchi pia süpüla awalaajaa shiꞌyataain wayuu’, nümakalaka.
‘Tachepchiee, pia kuꞌlajaakai aaꞌin, piꞌrala neꞌe wayumüin tamüin tü paaꞌinrakat. Süka pütüjaainje taaꞌu sünain wayuuin iche ajapüchi taya,
¿jamakaꞌa nnojotkaꞌa paapüin tü neetkat sümüin wane wayuu süpüla shiꞌyateꞌerüin shia süpüla kachoinjatüin shia tapüla?’, nümakalaka nümüin.
“Nümakalaka joo chi aluwataaikai sümüin tü wayuu eejatkat nümaa: ‘Jüsüta jümata nuulia türa neerü nümaꞌanakat saapünaiwa nümüin chi akanajakai poloosü’.
‘Aluwataashikalee, naaꞌaya poloosü neerü nümaꞌana’, namakalaka nümüin süka nnojolüin nayaawatüin saaꞌu tü nümakat namüin.
“ ‘Shiimüin maꞌi tü tamakat jümüin: Chi wayuu eekai kooꞌomüin nütüma tü aapünakat nümüin, aapüneerü sooꞌomüin nümüin. Akaajasa chi eekai nnojolüin kooꞌomüin nütüma tü aapünakat nümüin, asütüneerü nuulia.
Otta müshiꞌiya na taꞌünüükana ayouktakana taya süpüleerua taluwataainjachin yaa toumainpaꞌa, anakaja suꞌutinnüle saaꞌin jooluꞌu yaa toꞌupala’, nümakalaka chi aluwataaikai namüin”.
Shiasa kettaapa nünüiki Jesús sünain nikirajüin na wayuukana, oꞌunüshi nia napüleerua suluꞌu tü wopukot Jerusalénmüinjatkat.
Je nülüꞌülapa sünainmüin tü pueulokat Betfagé ooꞌulaka Betania, tü pejekalüirua sünain tü wutai kanüliakat Olivos, nüjütakalaka piamashii na nikirajüinkana nüpüleerua sünain nümüin namüin:
—Juꞌuna samüin eemüin tüsa pueulokat jüpüleeruakat. Je jikerolapa suluꞌumüin, jiꞌreechi kapüin wane püliikchon sareerü. Jüsiwateerü tü nüpükat süpüla jajattüin nia tamüin yaamüin.
Je müleka “¿Jamüinjatü jüsiwatakaꞌa tü nüpükat?” sümüle wayuu jümüin, “Cheꞌojaashi nümüin chi Senyotkai”, meena jia sümüin —nümakalaka Jesús namüin.
Na ajütüüshikana, ayatsia napüla maa aka tü nümakat Jesús namüin.
Je wanaa sümaa nasiwatüin nüpü chi püliikchonkai, —¿Jamüinjatü jüsiwatakaꞌa tü nüpükat? —nasakirakalaka na kapüliisekana namüin.
Nasouktakalaka namüin: —Cheꞌojaashi nümüin chi Senyotkai.
Najattakalaka chi püliikchonkai eemüin Jesús. Neꞌitaakalaka tü nasheꞌinpalajanakat naaꞌu chi püliikchonkai. Je noꞌotokalaka Jesús naaꞌu.
Je sünain nuꞌunüin Jesús naaꞌu chi püliikchonkai, awayalayaa müsü süsheꞌinpalajana tü wayuukolüirua nüpüleerua suluꞌupünaa tü wopukot süpüla shiiꞌiyatüin nujutu nümüin.
Je nülüꞌülapa Jesús sünainmüin eere süshakatüin tü wopukot saaꞌujee tü wutai kanüliakat Olivos, talatüsü maꞌi naaꞌin na wainmakana nikirajüin napüshua, süka neꞌrapüꞌüin tü kasa anasü naaꞌinrakat Jesús, tü nütüjakat apüleerua Maleiwa nümüiwa. Naꞌwaajakalaka joo Maleiwa sünain emetuluin nanüiki mayaa:
“Anataꞌaleeshijaꞌa maꞌi chi Nüjünalakai Maleiwa, chi aluwataashikai waya”. “Aꞌwaajünüshi nia maaꞌulu yaa chaa iipünaa, süka anajiraainapain na nüpüshikana nümaa Maleiwa”, müsü nanüiki nüchiki Jesús.
Otta nanüiki wane na fariseokana saꞌakajee tü wattakat saalin wayuu: —Ekirajüikalee, anakaja püchiajaale na pikirajüinkana —namakalaka nümüin Jesús.
—Müshi taya jümüin: Müleka koꞌutüle na tekirajüinkana, shieerü aꞌwaataka tü ipakalüirua sünain suꞌwaajüin taya —nümakalaka Jesús namüin.
Alüꞌütshi jooluꞌu Jesús sünainmüin Jerusalén. Shiasa niꞌrapa tü pueulokot, müshi nia sünain aꞌyalajaa saalin tü wayuu kepiasükalüirua suluꞌu:
“Aluꞌuleeka maꞌi jia süka nnojoliiyüliain jiyaawatüin saaꞌu tü ekirajünakat anain jia. Je saaꞌujee nnojoipüꞌüin jamajachin jümüin taya, müina nnojoliin anajiraain jia nümaa Maleiwa.
Je süka nnojoliipüꞌüin jünoujain tanain, sünain aluwataaushin taya nütüma Maleiwa, anteena na jüꞌünüükana jünainmüin soꞌuweena wane kaꞌi süpüla atkawaa jümaa. Noukaajeena achiki jia suulia ojuittaa suluꞌujee tü pueulokat. Je nekerolapa jünainmüin, oꞌutüneena aaꞌin jia sümaa jüchonnii je ojunnajinneerü tü jipiakat”.
Shiasa süchikijee nüntüin Jesús Jerusalénmüin, nikerotokalaka suluꞌumüin tü aꞌwaajüleekat Maleiwa. Eesü nüpüla wane wayuu oikkaasüirua sünain süikkaain tü mürüt oꞌutinnajatkat aaꞌin nümüin Maleiwa. Nujuittirakalaka naya anooipaꞌamüin.
Nümakalaka sümüin: —Tü nünüiki Maleiwa ashajuushikat paala sümaiwa, müsü mayaa: “Tü tepiakat, nachuntiajatü na tapüshikana tamüin sainküinjee mmakat süpüshua”, müshi. Otta jiakana, saaꞌu nnojolüin lotüin jukuaippa sünain jüikküin tü mürütkat, müsü aka saaꞌin shipia kaꞌruwarannuu jütüma tü nipiakat —nümakalaka Jesús namüin.
Nuꞌttakalaka Jesús sünain ekirajaa suluꞌu tü aꞌwaajüleekat Maleiwa. Otta na laülaashiikana naꞌakajee na sacerdote judíokana ooꞌulaka na karalouktamaajanakana, noꞌutee aaꞌinchi Jesús. Müshiꞌiya aka naaꞌin na kojutkana saꞌakajee tü wayuukolüirua.
Akatsa süka eein wayuu wainma nümaa waneepia sünain aapajaa nünüiki, mojushiikalaka shia namüin.
Soꞌu wane kaꞌi sünain yaain nikirajüin Jesús tü wayuukolüirua yala suluꞌu tü aꞌwaajüleekat Maleiwa je sünain nüküjain nüchiki niakai, chi Oꞌtteꞌerüikai, namüin, narütkaakalaka nünainmüin na laülaayuushiikana naꞌakajee na sacerdote judíokana, ooꞌulaka na karalouktamaajanakana, ooꞌulaka na laülaashiikana naaꞌu na judíokana sünain namüin nümüin:
—¿Jara koonoloka pia süpüla pujuittirüin anooipaꞌamüin tü wayuu oikkaatkalüirua? ¿Jara keꞌinaajalaka pia süpüla paaꞌinrüin shia? —namakalaka nümüin.
Nüsouktakalaka Jesús neꞌipajee: —Tasakirüin paala jiaꞌaya: ¿Jara keꞌinaajalaka Juan sünain owoutisaajaa? ¿Shiꞌinaajala wayuu, niataapa Maleiwa? Jüküjaa tamüin —nümakalaka Jesús namüin.
Naashajaajiraakalaka namüiwa: “Müleka ‘Nia Maleiwa’ wamüle, ‘¿Jamakalaka nnojoliikaꞌa jünoujain nünüiki?’, meechi nia wamüin.
Ooꞌulaka mojushiisü süpüla ‘Wayuu’ wamüinjanain, süka nünüikimaajachin nia Maleiwa saajüin tü wayuukolüirua. Eesü süpüla shiꞌinaꞌaleenain waya”, majiraashii naya nujuuna Jesús.
Nasouktakalaka joo nümüin Jesús: —Nnojoishi watüjaain aaꞌu jaralin keꞌinaajalain.
Nümakalaka joo Jesús namüin: —Nnojolujaꞌa süpüla taküjüin jümüin jaralin keꞌinaajalain taya —nümakalaka namüin.
Ayatshi Jesús sünain ekirajaa tü wayuukolüirua süka sukuaippa tü kasa eꞌnnakat sainküin mma. Müshi nia: “Eetaalashi wane wayuu kaꞌapainseshi. Nüpünajüin tü wunuꞌu kachonkot uuwa suluꞌu. Naaꞌinmajirüin wane wayuuirua tü nüpünajüinkat süka nuꞌunüin süpüla kakaliaa suluꞌumüin wane mma wattasü.
Je kettaapa sükaꞌiya tü aꞌttieekat süpüla sütpajünüin, nüjütüin wane nüchepchia nanainmüin na aaꞌinmajüliikana sünain maa namüin: ‘Anakaja juluwataale tamüin süpüshi süchon tü taꞌttia jükotchajalakat, tü tamüinjatkat jütüma saaꞌu takoroloin shia’. Otta chi nüchepchiakai, asheꞌejünüshi natüma na aaꞌinmajüliikana. Ajütajaanüshi sümaa nnojolüin kasain najapüipain natüma.
Otta chi kaꞌapainseshikai süchikijee tia, nüjütakalaka joo wane nüchepchiaya niiꞌiraka chi wane. Asheꞌejünataaja joo chii natümaya. Ajütajaanüshi nia sümaa nnojolüin kasain nülüꞌüjaain natüma, süka eꞌrüliin maꞌi wayumüin naya.
Nüjütataajaꞌa joo waneꞌeya, apünüinsüirü joo wayuu nüjütüin nüka chii. Eewaataajaꞌa joo chii natümaya sümaa nojunaain nia anooipaꞌamüin.
“Je chi kaꞌapainseshikai süchikijee tia, ‘¿Kaseerü cheje taaꞌinraka?’, ma müsü naaꞌin. ‘Anashi tajütüle chi tachonkai aishikai maꞌi tapüla. Kojuttaajeechipa eera nia natüma’, müshi.
“Nayasaꞌa na aaꞌinmajüliikana neꞌraiwaꞌaya chi nüchonkai chi kaꞌapainseshikai nüpanapa seeiwaꞌaya nia, aashajaajiraashii naya: ‘Anii chi kaꞌapainseinjachikai ouktapa chi nüshikai. Jooꞌuya woꞌutaiwa naaꞌin süpüla wayainjanain makatüin apüla shia’, müshii naya.
Nayuꞌlakalaka joo nia anooipaꞌamüin je noꞌutakalaka naaꞌin. “Tasakirüin paala jia: ¿Kaseerü naaꞌinraka chi kaꞌapainseshikai naka na aaꞌinmajülii eꞌrüliikana maꞌi wayumüin?
Shiimüin sünain nüleꞌejüin süpüla nuꞌutüinjatüin saaꞌin. Je naaꞌinmajireerü tü naꞌapainsekat wayuu naatajatü”, nümakalaka Jesús namüin. Otta tü wayuukolüirua saapapa nünüiki Jesús, müshii naya: —Kasataalejese nnojolüin alatüin wamüin tü alatakat namüin na aaꞌinmajülii eꞌrüliikana wayumüin.
Niirakaakalaka joo Jesús namüin na laülaayuushiikana sünain nümüin namüin: —Müshiꞌiya aka jia saaꞌin na aaꞌinmajüliikana. Soto jaaꞌin tü ashajuushikat paala jüchiki: “Tü ipa ayouktünakat natüma na akumajüliikana miichi, ekeraajüitpa sünain anain maꞌi shia süpüla akumajia miichi”. Otta tayakai, tayaꞌaya chi ipa jiyouktakai.
Je sükajee tia, soto jaaꞌin wane kasa. Tayaꞌaya chi Nüneekajalakai Maleiwa, je chi eekai niyouktüin taya, amülouijeechi —nümakalaka Jesús namüin.
Otta na karalouktamaajanakana ooꞌulaka na laülaashiikana naꞌakajee na sacerdote judíokana, keeꞌireesü maꞌi naaꞌin nataꞌüleein Jesús soꞌu kaꞌikat tia, süka nayaawatüitpain saaꞌu sünain nayain müin aka naaꞌin na aaꞌinmajülii eꞌrüliikana wayumüin suluꞌu tü nüküjaitpakat achiki Jesús. Otta nnojoishi nataꞌülüin süka mmolüin naya seema tü wayuu kamalainkat amüin nünüiki Jesús.
Najütakalaka wane wayuu ajayajüsüirua eekai anamiayaain nünainmüin Jesús süpüla nasakirayaainjachin nia shiiꞌiree niweetirüin wane pütchi kasalajanainjatkat anainjee nia natüma nuꞌupala chi sülaülashikai mma.
Namayaakalaka nümüin: —Ekirajüikalee, watüjaa aaꞌuchi pia sünain shiimüin tü pümakat sünain ekirajaa tü nuluwataakat anain Maleiwa, je sünain matüjüin pia kachekalaa suꞌutku wayuu.
Wasakiree amüinchi pia sünain wane kasa: ¿Anashiisü saaꞌin pümüin wawalaajüle tü neerü nümüinjatkat César chi joyotokai chaꞌaya Roma sünain aluwatawaa saaꞌu mmakat, nnojottaapa anain? —namakalaka nümüin.
Otta müshia Jesús, süka niyaawatüin saaꞌu sünain naaꞌinreein kasa mojusü nümüin, nümakalaka namüin:
—Icheꞌera tamüin wane neerü kachueera awalaajiapüꞌükat nümüin chi sülaülashikai mma, teꞌraiwa shia. ¿Jara kayaakuaka tü sünainkat? ¿Jara kanüliamaajachika shian? —nümakalaka namüin.
—Shia niyaakua ooꞌulaka nünülia César tü sünainkat —namakalaka nümüin. Nüsouktakalaka Jesús: —Tamüshii paala jia: Anakaja müleka jaaꞌinrüle tü nuluwataakat anain César otta jaaꞌinrüinjatü tü nuluwataakat anain Maleiwaya —nümakalaka namüin.
Na ajayajüshiikana, nnojotsü nountüin nantüin sünain wane pütchi kasalajanainjatkat anainjee Jesús natüma. Koꞌukoꞌutshii naya, süka ponoin maꞌi naaꞌin tü nüsouktiakat Jesús namüin.
Süntakalaka wane wayuuirua judío kanüliasü saduceo nünainmüin Jesús süpüla süsakirayaainjachin nia. “Nnojoleerü osoꞌirawaa aaꞌinyüü süchikijee ouktaa”, müsü tü shikirajapüꞌükat anain tü wayuukolüirua.
Namakalaka joo nümüin Jesús: —Ekirajüikalee, müsü nünüiki Moisés wamüin suluꞌu tü ashajünakat paala: “Müleka ouktüle wane wayuu sümaa machoin nia, anashi müleka niisarüle chi nimüliakai nüchukumüin süpüla kachooinjatüin tü jietkat nütüma”, müsü.
Eetaashiijaꞌa akaratshishii wayuu pawalaawashii. Kaꞌwayuuseshi chi epayaakai sümaa ouktüin nia machoinwaꞌaya sümüin tü nuꞌwayuusekat.
Niisatkalaka chi nimüliakai sümüin tü jietkat. Ouktataashija chiiꞌiya nnojoiwaꞌaya kachooin sümüin tü jietkat.
Eisattaajaꞌa joo waneꞌeya nüchukumüin. Mataajaꞌa aka nakuaippa napüshua na akaratshishiikana awalayuwaa. Ouktüshii naya sünain machoin sümüin tü jietkat natüma.
Je ooꞌuwoꞌutpa na suꞌwayuusekana napüshua, ouktüsü mapa shia nachiiruajee.
Suꞌwayuuseshii napüshua na akaratshishiikana kataiwaꞌaya soꞌu. Wasakiree amüinchi joo pia sooꞌopünaa tia: Soꞌu tü kaꞌikat susoꞌiraainjateetkat oꞌu saaꞌin wayuu paajüin, ¿jaraleechi kaꞌwayuuseka tü wayuu ouktamaꞌakat? —namakalaka na saduceokana nümüin Jesús.
Nüsouktakalaka Jesús: —Sukuaippa tü wayuukolüirua maaꞌulu yaa, kaꞌwayuusejiraasü.
Aluꞌujasa tü wayuukolüirua eekai aneekünüin nütüma Maleiwa süpüla eeinjatüin nümaa süpüla kaꞌikat süpüshua, osoꞌiraweerü aaꞌin süchikijee ouktaa. Je chaꞌaya nümaꞌana Maleiwa, nnojoleerü paꞌwayuuseewain.
Saaꞌu meenain aka naya saaꞌin nakuaippa na aapieekanairua chakana nümaꞌana Maleiwa sümaa nnojoliin ouktüin naya, nnojoleena kaꞌwayuusein, nnojoleena kachooin. Nüchooin Maleiwa naya saaꞌu nasoꞌiraainapain aaꞌin süchikijee ouktaa.
“Jia manoujainsaliikana sünain susoꞌiraainjatüin saaꞌin wayuu, soto jaaꞌin tü nüshajakat achiki paala Moisés sooꞌopünaa tü nümakat chi Maleiwakai nümüin pasanainjee sünain suwarala tü wunuꞌu jotüsükat: ‘Tayakai, Nümaleiwasekai Abraham, Nümaleiwasekai Isaac, Nümaleiwasekai Jacob’, müshi.
Tamüshii paala jia: Chi Maleiwakai, nnojoishi Sümaleiwasein wayuu ouktüsü. Sümaleiwase eekai katüin soꞌu, süka katüin noꞌu naya wayuukana nümüin Maleiwa”, nümakalaka Jesús namüin.
Müshii jooluꞌu wane na karalouktamaajanakana: —Ekirajüikalee, lotüsü maꞌi tü püküjaitpakat namüin na saduceokana —namakalaka nümüin.
Mmolüinapa joo na saduceokana je na wayuukana napüshua seema asakiraa Jesús nachikua sünain wane kasa.
Aashajaashi joo Jesús sümüin tü wayuukolüirua: —Naashin wane wayuuirua: Chi Cristokai anülia, nuuꞌuliwoꞌulaa neꞌe David. ¿Jamüsü sümakaꞌa tia?
Soto jaaꞌin nünüiki David, tü nümakat paala suluꞌu tü karaloukta kanüliakat Salmos: “Müshi chi Maleiwakai nümüin chi Tasenyotsekai: ‘Kojutshaatashi pia tatüma. Püikkalaa puluwataaiwa tekialuꞌujee. Soꞌu wane kaꞌi, tayamüleerü tü püꞌünüükalüirua süpüla malainjatüin shiairua püpüla’ ”.
“Tasenyotsekai” nümülejeꞌe David nümüin Cristo, ¿jamakuaippalinjachi nuuꞌuliwoꞌulaakaꞌa neꞌe nia? —nümakalaka Jesús namüin.
Aashajaashi jooluꞌu Jesús namaa na nikirajüinkana sünain saapajüin nünüiki tü wayuukolüirua süpüshua:
“Jalia jia suulia ashataa nakuaippa na karalouktamaajanakana waraitteekana maꞌi aaꞌin chaꞌaya metkaaraluꞌupünaa sünain kasheꞌiin naya kuluulu anasü shiiꞌiree nasaküneein sütüma wayuu. Je suluꞌu tü ekirajüleekat je sünain wane miꞌiraa, ojoyolooshii naya naꞌaka na laülaayuukana süpüla kojutüinjanain naya sütüma wayuu.
Otta eꞌikeꞌetshii wayuu eekai ouktüin suꞌwayuuse shiiꞌiree naapaweein sükorolo. Je süchikijee, kamaꞌashii naya sünain nachuntayaain nümüin Maleiwa suꞌupala wayuu shiiꞌiree kojuteein naya sütüma. Alanaꞌaleejeeria maꞌi sünain süsalain naya nütüma Maleiwa saaliijee tia”, nümakalaka Jesús namüin na nikirajüinkana.
Nüikkalaakalaka Jesús yala peje sünain tü kojon ejitünakat aluꞌu tü neerü asülajünüinjatkat nümüin Maleiwa. Niꞌrakalaka tü wayuukolüirua washinnuukana sünain ejitaa sünneetse suluꞌu.
Süntakalaka wane wayuu müliasü oukta aꞌwayuuset. Shijitakalaka piamasü neerü kachueerachen neꞌe.
Nümakalaka Jesús namüin na nikirajüinkana: —Tamüshii paala jia: Alanaꞌaleesia maꞌi nümüin Maleiwa tü shijitakat tü wayuukot oukta aꞌwayuusetkat suulialeꞌeya tü shijitakat tü wayuukolüirua süpüshua.
Na washinnuukana, nejitüin tü süpütaalakat nanneetse. Aluꞌusa shiakat, mayaainje müliain maꞌi, shijitüin süpüshua tü sünneetse sümaꞌanajatkat —nümakalaka Jesús namüin.
Yootüshii waneeirua na nikirajüinkana Jesús sünain namüin: —Anashaatasü maꞌi tü aꞌwaajüleekat Maleiwa. Anasü maꞌi shipitüin tü ipakat je tü kasa aapuushikat nümüin Maleiwa süpüla anainjatüin shiyolojo yaa suluꞌupünaa —müshii naya. Nümakalaka Jesús namüin:
—Süpüshua türa ipa jiꞌrakat joo müinmaꞌa yaa, ojuttinneerü shia mmoluꞌumüin sünain süsolojüneerüin soꞌuweena wane kaꞌi.
Nasakirakalaka na nikirajüinkana: —Ekirajüikalee, ¿joujaleerü sujuttinnaka tü aꞌwaajüleekat Maleiwa? ¿Je kasa shiyaawaseetka wamüin süpüla watüjaainjatüin saaꞌu sünain sülüꞌülüin kaꞌikat tia?
Nüsouktakalaka Jesús: “Anteerü wayuu wainma sünain maa: ‘Tayaꞌaya Cristokai’, meena. Pülashii naya nütüma Maleiwa naashin. ‘Alüꞌütsü sükalia süpüla sajaꞌlajaainjatüin tü kasakat süpüshua’, meena naya. Jalia jia suulia anoujaꞌalaa naꞌalain na wayuukana, suulia jüüjüꞌülaajüin jia sümüin tü nekirajakat anain.
Jaꞌitaina jia aapüin süchiki kasachiki sainküin mmakat süpüshua, nnojo jainkuuin aaꞌin sütüma. Jaꞌitakaje tiairua, nnojotsü shiain shiyaawasein sünain süntüitpain tü kaꞌi sajaꞌlajaainjatkat oꞌu kasakat süpüshua. Alatüinjatia neꞌe kasa eekai müin aka tüü süpülapünaa süntüin kaꞌikat tia”, nümakalaka Jesús namüin.
Ayatshi Jesús ekirajüin na nikirajüinkana: “Atkaajiraajeerü wayuu sainküin mmakat süpüshua.
Mülieerü maꞌi saaꞌin wayuu sütüma jamü je sütüma ayuulii sainküin mma. Je akutkujaweerü tü mmakat sainküin mma. Je ainkuujeerü maꞌi saaꞌin tü wayuukolüirua sütüma tü kasa eeꞌiyataajeetkat chaa iipünaa sirumatuꞌu.
“Otta süpülapünaa sülatüin tü taküjaitpakat achiki jümüin, ataꞌünneena jia sütüma wayuu sünain müliain maꞌi jaaꞌin sütüma saaliijee kojutüin tanülia jütüma. Ashaꞌwaleꞌenneena jia suluꞌu tü ekirajüleekat namülatuꞌu na laülaayuukana judíokana süpüla jüsouktüinjanain namüin saaꞌu tü jünoulakat. Je oꞌuninneena jia natüma nanainmüin na sülaülashiikana mma süpüla jikerotinneenain natüma suluꞌumüin tü kaatsetkat.
Je sükajee jüsoukteenain saaꞌu tü jünoulakat, atüjaaneechi aaꞌu taya natüma na sülaülashiikana mma.
Je soꞌu kaꞌikat tia, nnojo jüshapataain aaꞌin saaꞌu tü jüsouktüinjatkat aka namüin.
Kekiijeena jia tatüma je taapeerü jümüin tü pütchi jüsouktüinjatkat aka namüin na jiꞌipolokana. Je iseerü nachiki naꞌülüjaain jümaa, süka pansaajeerüin maꞌi tü jüsouktiakat neꞌipajee.
Aapüneerü jikii nütüma jüshi otta jii je juwalayuu je nütüma chi eekai jaꞌaleewain. Nnojolii neꞌe nayain namüiwa katümasireenain na jiꞌipolokana. Je eeshii jaꞌaka eekai nnojoleenain oꞌttooin suulia oꞌutinnaa aaꞌin natüma na sülaülashiikana mma.
Je saaliijee jünoujain tanain, maalinjeena jia süpüla wayuu süpüshua.
Akaajasa jiakana, nnojo mmolüin jia seema tü naꞌürülakat, süka shiimüin sünain taaꞌinmajeenain jia noulia. Jünouja jümaala tü tamakat jooluꞌu jümüin: Nnojoleena jia ayüülajünüin tatüma.
Je müleka jüchecherüle jaaꞌin suꞌunnaa tü müliaa jiꞌrakat, ayateena jia oꞌtteꞌennüin tatüma.
“Je wanaa sümaa nashutüin Jerusalénmüin na jüꞌünüü gentilekana sümaa suukaajüneerüin tü pueulokot natüma suulia sujuinnajüin wayuu, jütüjaajeerü aaꞌu sünain sülüꞌülüin tia kaꞌi sujuttinnüinjatkat oꞌu tü aꞌwaajüleekat Maleiwa.
Je soꞌuweena kaꞌikat tia, na wayuu kepiakana suluꞌu tü mmakat Judea, anakaja müleka naꞌluwataale saꞌakamüin tü uuchikat süpüla nanujulaainjanain chaꞌaya. Je tü wayuuirua yaasükat suluꞌu Jerusalén, anasü müleka sujuittüle suluꞌujee. Je tü waraittüsükalüirua anooipaꞌa, anasü müleka nnojorule shikerolüin yala suluꞌumüin süpüla asaajaa sükorolo.
‘Aishaꞌajaa’ meerü tü wayuu eekai ipoolüin je eekai sütulayülüinya süchon soꞌu kaꞌikat tia, süka kapüleejeerüin maꞌi süpüleerua awatawaa. Tüü, shieerü sükaliaka süsalainjatüin saainjala wayuu süpüla shikeraajüinjatüin süpüshua tü ashajünakat achiki paala. Miyoꞌu maꞌi tü müliaa shiꞌreetkat tü wayuukolüirua sainküin mmakat tüü sütüma nüꞌürüla Maleiwa saaliijee saainjala.
Oꞌutüneerü aaꞌin wainma wayuu natüma na gentilekana sünain tia atkawaakat. Je eekai apütaain sünain katüin soꞌu, ataꞌünneerü süpüla eꞌikajünaa chaa watta suluꞌumüin wainma mma naatawai. Je na gentilekana, oꞌtteena naya sünain laülaain saaꞌu Jerusalén. Nnojoleena ooꞌulaain naya suulia aluwatawaa sümaꞌinruꞌu ayatüin tü kaꞌi aapünakat namüin nütüma Maleiwa süpüla aluwatawaa”, nümakalaka Jesús namüin na nikirajüinkana.
Ayatshi Jesús sünain aküjaa namüin na nikirajüinkana süchiki tü alateetkat soꞌuweena wane kaꞌi. Müshi nia namüin: “Akaweeria takalia tayakai, chi Shipayakai Wayuu. Eeꞌiyataajeerü tü shiyaawasekalüirua eejee chi kaꞌikai, chi kashikai, je tü jolotsükalüirua süpüshua, süpüla sütüjaainjatüin saaꞌu wayuu sünain teitaain. Ojunuwaajeerü tü jolotsükolüirua iipünaajee. Otta yaa mmoluꞌu, koꞌlotüinjeerü maꞌi tü palaakat sümaa koꞌontüin shia. Ayoꞌujaajeerü saaꞌin wayuu süpüshua sütüma, süka nnojolüin sütüjaain saaꞌu tü oꞌotaainjatkat yaa saaꞌu mmakat.
Otta soꞌuweena kaꞌikat tia, shiꞌreechi taya wayuu, tayakai, chi Shipayakai Wayuu, sünain antaa saꞌaka wane siruma. Anashaateerü maꞌi tü tantiakat, süka tanteechin sünain pülashin je sünain eꞌitaaushin nütüma Maleiwa süpüla aluwatawaa wanaa nümaa. Je sütüjaajeechi aaꞌu taya sünain ajütüüshin nütüma Maleiwa süpüla aluwatawaa.
Je suꞌttapa sünain sükutkujaain tü kasakat chaa iipünaa, anakaja eejeerüle jaaꞌin sünain taleꞌejüinjachin. Nnojolumaateerü mojuin jaaꞌin, süka taashimaateenain jia suulia kaainjalaa”, nümakalaka Jesús namüin.
Nikirajakalaka joo naya süka sukuaippa tü kasa eꞌnnaajünakat sainküin mma. Müshi Jesús namüin: “Soto jaaꞌin sukuaippa tü wunuꞌu ‘higuera’ münakat.
Wanaa sümaa iyotüin süpana tü wunuꞌukot, jütüjaa aaꞌulu sünain sülüꞌülüin süpüla süꞌitüin iiwa.
Akaꞌaya jiꞌrapeena tü taküjaitpakat achiki jümüin, jütüjaweerü aaꞌu sünain sülüꞌülüin nükalia Maleiwa süpüla aluwatawaa.
“Shiimüin maꞌi tü tamakat jümüin, tü wayuu eejeetkat wanaa sümaa kaꞌikat tia, nnojoleerü ouktüin süpülapünaa sülatüin süpüshua tü kasa taküjaitpakat achiki jümüin.
Tasoꞌiree aaꞌinchi jia jooluꞌu sünain wane kasa: Mayaainje sajaꞌtteerüin tü kasakat chaꞌaya iipünaa ooꞌulaka yaa mmoluꞌu soꞌuweena wane kaꞌi, tü pütchi tekirajapüꞌükat anain jia, ayateerü süpüla kaꞌikat süpüshua”, nümakalaka Jesús namüin.
Nüsoꞌirakalaka Jesús naaꞌin na nikirajüinkana süpüla eeinjatüin naaꞌin sünain nükalia chi Shipayakai Wayuu. Müshi nia namüin: “Shiimüin sünain taluwataajeechin tayakai, chi Shipayakai Wayuu, saaꞌu tü wayuukolüirua ütamüinreꞌeya soꞌuweena wane kaꞌi. Müleka jülüjüle jaaꞌin neꞌe emiꞌijaa, eperuwaa ooꞌulaka ekawaa, je müleka jüshapataale aaꞌin saaꞌu tü jiküinjatkat, nnojoliishiijaꞌa yapain jia sünain aꞌatapaa taya sükajee tia.
Anakaja müleka jülüjüle jaaꞌin tü takaliakat waneepia, sümaa jüchuntüin nümüin Maleiwa süpüla süchechennajatüin jaaꞌin sünain tü jünoulakat suꞌunnaa tü kasa mojusü alateetkat, suulia japüijain jia tamülatuꞌu tayakai, chi Shipayakai Wayuu”, nümakalaka Jesús namüin.
Eepüꞌüshi Jesús soꞌukaꞌi sünain ekirajaa wayuu yaa suluꞌu tü aꞌwaajüleekat Maleiwa. Shiasa saꞌwai, eepüꞌüshi nia saaꞌu tü wutaikat kanüliasü Olivos.
Je wainma wayuu antapüꞌükat wattaꞌa maalü suluꞌumüin tü aꞌwaajüleekat süpüla saapajüin nünüiki.
Alüꞌülaasü joo sükalia tü miꞌiraakat “Pascua” münakat, ekaanapüꞌükat anain tü pan maꞌakasatkat soolojia.
Je na laülaashiikana naꞌakajee na sacerdote judíokana, ooꞌulaka na karalouktamaajanakana, nachajaain sukuaippa nuꞌutia naaꞌin Jesús. Saaꞌujee mmolüin naya neema na wayuu nümaajanakana Jesús, mojusheekalaka shia namüin.
Otta müshia Judas Iscariote, napüshi na polooshiikana piammüin Aluwataaushikana, jüüjüüsü naaꞌin sümüin nünüiki Satanás chi sülaülashikai yolujaa. Nuꞌunakalaka Judas nanainmüin na laülaashiikana naꞌakajee na sacerdote judíokana ooꞌulaka na sülaülashiikana suwaariase tü aꞌwaajüleekat Maleiwa süpüla naashajaain namaa süchiki aapaa nikii Jesús.
Talatakalaka maꞌi naaꞌin nayakana. “Wawalaajeechi pia müleka pükaaliijüle waya sünain ataꞌülaa Jesús sujuuna tü wayuukolüirua nümaakat”, namakalaka nümüin Judas. “Meerüja”, müshi nia sünain nüchajaain sukuaippa aapaa nikii Jesús sujuuna tü nümaajatkat.
Je sünain tü miꞌiraakat Pascuakat anülia, antüsü jooluꞌu tü kaꞌikat oꞌutünakat oꞌu naaꞌin wane anneetchon süpüla ekünaa.
Nüjütakalaka Jesús Pedro je Juan sünain maa namüin: —Juꞌuna jumata pueulopaꞌamüin yapaiwa jütüma tü weküinjatkat sünain tü miꞌiraakat —nümakalaka namüin.
—¿Jalasü pücheküin süpüleerua wekeraajüin shia? —namakalaka nümüin.
Nüsouktakalaka joo Jesús namüin: —Chaꞌaya suluꞌu tü pueulokot, eejeechi jüpüla wane wayuu alüꞌüjüshi amüchi sümaa wüin. Juꞌuna nüchiirua eemüinre nikerolüin suluꞌumüin wane miichi.
Meenakalaka jia nümüin chi nipiajachikai: “Aluwataashi nünüiki chi Ekirajüikai süpüla wasakirüin sünain jaralüin tü paü nikaainjatkat aluꞌu tü Pascuakat namaa na nikirajüinkana”.
Niiꞌiyateerü jümüin wane paü miyoꞌu saaꞌujeesü tia miichikat kaluꞌusü korolo. Anakaja jikettaajüle tü paükat wapüla —nümakalaka Jesús namüin.
Oꞌuna müshiija joo naya suluꞌumüin tü pueulokat. Ayatsia tü nüküjakat achiki Jesús namüin. Nekeraajakalaka tü paükat süpüla neküinjatüin tü Pascuakat yala suluꞌu.
Shiasa joo aipaꞌa keraapa tü paükat natüma, nüntakalaka Jesús namaa na Aluwataaushikana sünainmüin tü ekawaakat.
Oꞌttüshi jooluꞌu Jesús sünain aashajawaa namaa: —Süchuntatüjülia taaꞌin shiiꞌiree tekeein jümaa tü Pascuakat süpülapünaa teꞌrüin tamüliala.
Shiimüin sünain nnojoleechin eküin taya tachikua tüü waneꞌereꞌeya süntapa nükalia Maleiwa süpüla aluwatawaa shikeraajapa tü ashajünakat tachiki —nümakalaka Jesús namüin.
Naapaakalaka joo Jesús wane iita kaluꞌusü wiino sünain naapüin analuꞌut nümüin Maleiwa saaꞌu. Nümakalaka namüin na nikirajüinkana: —Na. Jüsa jümaala waneꞌewaꞌire jukua.
Tamüshii paala jia: Je jooluꞌu yaajee yaa, nnojoleechi taya asüin tüü tachikua waneꞌereꞌeya tasüin soꞌuweena wane kaꞌi chaꞌaya nümaꞌanamüin chi Maleiwakai chaa eere nuluwataain.
Naapaakalaka wane pan sünain naapüin analuꞌut nümüin Maleiwa saaꞌu. Nüshaletakalaka shiꞌipawalin shia namüin na nikirajüinkana sünain nümüin namüin: —Maa aka taapüin jooluꞌu jümüin tü pankat, meechia taya sünain aapajiraain tekii jaaꞌu jiakana. Tü waaꞌinrakat jooluꞌu, süpülajatü jaaꞌinrüin waneepia süpüla sotüinjachin jaaꞌin taya —nümakalaka Jesús namüin.
Akaajaa tü naaꞌinrakat süka tü iitakat kaluꞌukot wiino. Süchikijee nekaain, naapaakalaka shia sünain nümüin namüin: —Asüüshikat tüü, anuu jüsüitpain jooluꞌu, müsü aka sukuaippa tü tasha amülainjatkat süpüla nikeraajüinjatüin chi Maleiwakai tü pütchi jeket pansaatüjütkalia nütüma je süpüla sülatinnajatüin saainjala wayuu süpüshua.
Ayatüshi Jesús sünain aashajawaa namaa: —Shiimüin sünain toꞌutinneechin aaꞌin maa aka tü ashajünakat paala tachiki tayakai, chi Shipayakai Wayuu. Otta chi wayuu aapüinjachikai tekii, aluꞌuleekaijaꞌa maꞌi nia, süsaleechikaꞌa —nümakalaka namüin.
Otta na nikirajüinkana, nasakirajiraakalaka sünain jaralin naꞌakajee chi aapüinjachikai nikii.
Je süchikijee, oꞌttüshii naya sünain aꞌülüjaajirawaa saaꞌu jaralin chii miyoꞌuin naꞌakajee.
Anuu tü nümakat Jesús sooꞌopünaa tia: “Na laülaashiikana naaꞌu na gentilekana, naluwataain naya pejeewa.
Otta jukuaippa jiakana, nnojotsü müinjatüin. Chi wayuu laülaweekai jaꞌaka, acheküshi jüüjüüinjachin jümüin jüpüshua.
Saꞌaka wayuu maaꞌulu yaa, ¿jarai chi kojutkai atümaa? Aashin niain chi aikkalaakai süpüla ekawaa, nnojoishi niain chi eꞌikajüikai eküülü amüinyüü. Aluꞌujasa tayakai jaꞌaka, müshi aka taya saaꞌin wane eꞌikajüi eküülü, süka jüüjüüin jümüin waneepia.
“Süka nnojolin jüyüülajüin taya suꞌunnaa tü müliaa teꞌrapüꞌükat,
taneeküin jia süpüla tamaainjanain jia chaꞌaya nümaa Maleiwa. Je süka teꞌitaanüin nütüma chi Tashikai süpüla aluwatawaa, teꞌitaweena jia soꞌuweena kaꞌikat tia süpüla aluwatawaa naaꞌu na wayuu Israelkana, na polooshiikana piammüin eꞌirukuu, je ekeena jia tamaa chaꞌaya saaꞌu saꞌaniraaitpain jukuaippa tamaa”, nümakalaka Jesús namüin na nikirajüinkana.
Aashajaashi joo Jesús nümaa Pedro: —Tawala Simón, paapa tü taküjainjatkat pümüin. Achuntünüshii jia nütüma Satanás süpüla nuuꞌulaküinjatüin jaaꞌin.
Otta paaꞌu piakai, achuntüshi taya nümüin Maleiwa süpüla püchecherüinjatüin paaꞌin sünain tü pünoulakat. Mayaainje püyüülajüinjachin taya, ayaawajaweechi pia paaꞌin püchikua. Shiasa piyaawajaapa paaꞌin, anashi müleka pükaaliijüle na puwalayuukana süpüla nanoujainjanain waneepia —nümakalaka Jesús nümüin.
Nüsouktakalaka Pedro: —Senyotkalee, nnojoireeja maꞌi tayüülajüinjachin pia, jaꞌitaichi ataꞌünnüin taya suluꞌumüin tü kaatsetkat, jaꞌitaichi toꞌutüneein aaꞌin saaliijee tanoujain pünain —nümakalaka nümüin.
—Pedro, tamüshi paala pia: Soꞌuleꞌeya aikat tüü, süpülapünaa niꞌyalajüin wane kaliina, aattajiraweechi pia paaꞌu apünüintua sünain piꞌraajüin taya —nümakalaka Jesús nümüin.
Müshi joo Jesús namüin napüshua na nikirajüinkana: —Soto jaaꞌin tü kaꞌi taluwataakaꞌinka oꞌu paala jia, wanaa sümaa nnojoliin jülüꞌüjüin jünneetse ooꞌulaka jükapateetse ooꞌulaka shiiꞌiratia tü jüsapaatsekat. ¿Eesüsaꞌaya kasa cheꞌojaaka jümüin jukualuꞌu? —nümakalaka namüin. —Nnojotsü kasain cheꞌojaain wamüin —namakalaka nümüin.
Asouktüshi Jesús: —Aluꞌujasa müinmaꞌa yaa, müleka kanneetsere jia, acheküsü jülüꞌüjüin. Je müleka kamaꞌanale jia kapateerü, anasü müleka jülüꞌüjüle. Müleka cheꞌojaale jümüin chajaruuta süpüla eejirawaa, anashii müleka juikküle tü jüsheꞌinpalajanakat süpüleerua. Soto jaaꞌin tü ashajünakat paala tachiki: “Kaainjarai nia saaꞌin namüin na wayuukana”, müsü. Anashii jütüjaale saaꞌu tü pütchikat sünain sülüꞌülaain shikeraajüin juꞌupala —nümakalaka Jesús namüin.
—Senyotkalee, anuu piamasü chajaruuta wamaꞌana —müshii naya nümüin. Nümakalaka Jesús namüin: —Anasü wooꞌulaale jooluꞌu suulia waashajaain süchiki eejirawaa.
Nuꞌunakalaka joo Jesús namaa na nikirajüinkana eemüin tü wutaikat “Olivos” münakat eepüꞌüle noutkajaapüꞌüin.
Je nantapa chamüin, nümakalaka Jesús namüin: —Anashii müleka jüchuntüle jooluꞌu nümüin Maleiwa suulia nuuꞌulakajüin jaaꞌin Satanás —nümakalaka namüin.
Nükatalaakalaka joo Jesús noulia na nikirajüinkana mamüin aka tüsa sünain nüsapainkain nia süpüla aashajawaa nümaa Maleiwa:
“Taata Maleiwa, müleka pücheküle, anasüje puuꞌuleꞌerüle toulia tü müliaa teꞌreetkat jooluꞌu. Akatsa nnojolüin shiainjatüin paaꞌinrüin tü tachekakat neꞌe tamüiwa, shia paaꞌinrüinjatka tü püchekakat tapüleerua”, nümakalaka Jesús nümüin Maleiwa.
Nüntakalaka joo wane aapiee nümaꞌanajee Maleiwa süpüla nüchecherüinjatüin naaꞌin Jesús, süka mojuin maꞌi naaꞌin sünain achuntaa nümüin Maleiwa. Keraawataashi Jesús, mataasü aka saaꞌin isha tü nirakat sünain shipittüin mmoluꞌumüin.
Shiasa süchikijee naashajaain nümaa Maleiwa, nüshaꞌwalaakalaka sünain nürütkaain nanainmüin na nikirajüinkana eere natunkajaꞌattaain nüpüla saaꞌujee mojuin maꞌi naaꞌin nayakana.
—¿Jamüshii jia jutunkajakaꞌa maꞌi? Jütamaajaa jumaala. Anashii müleka jüchuntüle jooluꞌu nümüin Maleiwa suulia nuuꞌulakajüin jaaꞌin Satanás —nümakalaka namüin.
Wanaa sümaa naashajaain Jesús namaa na nikirajüinkanairua, nantapaatakalaka wane wayuuirua wainma nüchiiruajee Judas chi napüshikai na polookana piammüin. Nürütkaakalaka nünainmüin Jesús sünain nuusajüin nia.
Nümakalaka Jesús nümüin: —Judas, ¿paapüinra maꞌi tekii süka wane achuꞌnnaa, tayakai, chi Shipayakai Wayuu?
Na nümaajanakana Jesús, nayaawatapa aaꞌu tü alatajatkat nümüin, müshii jooluꞌu: —Senyotkalee, ¿acheküsü wayuutüin wachajaruutse nooꞌomüin? —namakalaka nümüin.
Nuwatakalaka wane chi nikirajüinkai Jesús nooꞌomüin wane nüchepchia chi laülaashikai napüleerua na sacerdote judíokana. Nüchotoꞌoleekalaka tü nücheꞌe nikialuꞌujeejatkat.
—Juuꞌulaa jümata suulia tü jashieekat —nümakalaka Jesús namüin sünain niꞌitaain najapü saaꞌu nücheꞌe chi wayuukai süpüla anain süchikua.
Je nünüiki Jesús namüin na antakana nünainmüin, na laülaashiikana naꞌakajee na sacerdote judíokana ooꞌulaka na sülaülashiikana suwaariase tü aꞌwaajüleekat ooꞌulaka na laülaashiikana naaꞌu na judíokana: —¿Kaꞌruwaraiyaa taya jaaꞌinruꞌu jüntakalaka tanainmüin sümaa wunuꞌu ooꞌulaka chajaruuta jajapuluꞌu süpüla jütaꞌülüinjachin taya?
¿Jamüshi nnojoikaꞌa jütaꞌülüin taya paala chaꞌaya suluꞌu tü aꞌwaajüleekat Maleiwa eere tekirajapüꞌüin juꞌupala? Antüshii jia tanainmüin jooluꞌu süseꞌeruꞌupünaa ai, süka jüüjüüin jia sümüin nünüiki Satanás chi sülaülashikai piyuushi —nümakalaka namüin.
Nataꞌülakalaka Jesús sünain noꞌunirüin nia yalajee nipialuꞌumüin chi laülaashikai napüleerua na sacerdote judíokana. Otta müshia Pedro, nünanajakalaka nüchiirua kaꞌyataluꞌujee.
Shiasa nantapa chamüin chaꞌaya suluꞌumüin nüpaatiase chi laülaashikai, achuwajaashii siki pasanain sünain tü paatiakat eere joyojoyolüin naya süꞌütpaꞌa. Otta müshia Pedro, ojoyolooshi naꞌaka.
Je wane nüchepchia chi laülaashikai, shiꞌrüin Pedro soꞌu suwarala tü sikikat. Shiirakaakalaka maꞌi nia. —Niaꞌasa chi nümaapüꞌükai chi ataꞌünnakai chii —sümakalaka namüin na wayuukana.
Otta müshia Pedro, naattajaakalaka suulia tü wayuukot: —Nii waaꞌiraa, nnojoishi teꞌraajüin chi pümakai tamüin —nümakalaka sümüin.
Shiasa mapa, niirakaakalaka joo wane wayuu nümüin Pedro sünain nümüin nümüin: —Aashin piayaain wane nütünajut chi wayuukai ataꞌünnakai. Nüsouktakalaka Pedro nümüin: —Nnojo, nnojoishi tayain —nümakalaka.
Shiasa mapa, maa aka wane oora süchikijee, nümakalaka emetut wane wayuu: —Shiimüin sünain nümaapüꞌüin chira wayuukai, süka Galileajeꞌewalin nia wanaa nümaa.
Nüsouktakalaka Pedro: —¿Kasakai wayuu tia? Nnojoruleeja tatüjaain aaꞌu tü paashajaakat achiki —nümakalaka. Shiasa wanaa maꞌi sümaa naashajaain Pedro, akootoleꞌerajaashi chi kaliinakai.
Otta müshia chi Senyotkai yaa kaꞌyataluꞌu nünain Pedro, nujununtaakalaka sünain niirakaain maꞌi nümüin Pedro. Sotokalaka naaꞌin Pedro tü nümakat Jesús paala nümüin: “Soꞌuleꞌeya aikat tüü, süpülapünaa niꞌyalajüin wane kaliina, apünüintueechi taya punujulajüin achiki sünain piꞌraajüin taya”.
Nujuittaakalaka Pedro yalajee yala sünain mojuin maꞌi naaꞌin. Miyoꞌu maꞌi niꞌira sünain aꞌyalajaa.
Je na wayuukana ataꞌütkana Jesús, oꞌttüshii sünain nemeꞌerainpalain nia je sünain nasheꞌejüin nia.
Neꞌitaain wane kuluulu nuꞌupaꞌapünaa sümaa namüin: —Müleka chajeejachire pia eejee Maleiwa, püshantaja saaꞌu jaralin asheꞌetüin pia —namakalaka.
Eꞌrüshii maꞌi wayumüin suluꞌu nanüiki nümüin.
Shiasa mapa jaꞌyuupa, outkajaashii napüshua na laülaayuukana. Eeshii na laülaashiikana naꞌakajee na sacerdote judíokana ooꞌulaka na karalouktamaajanakana. Oꞌuninnüshi Jesús nanainmüin süpüla nüsakiijünüinjachin natüma.
—¿Shiimüinjasa sünain piain Cristoin Nüneekajalakai Maleiwa? Pükaja wamüin —namakalaka na laülaayuukana nümüin. Nüsouktakalaka Jesús neꞌipajee: —Müleka “tayaꞌaya” tamüle jümüin, nnojoleerü jünoujain tanüiki.
Je müleka jiale asakinnüin tatüma sünain wane kasa, nnojoleena asouktüin jia teꞌipajee.
Je jooluꞌu mapeena, eejeechi taya, chi Shipayakai Wayuu, nümaa Maleiwa Pülashikai sünain joyotüin nikialuꞌujee, saaꞌu kojutüin taya nütüma —nümakalaka Jesús namüin.
Nasakirayaakalaka nia nüchikua: —¿Pia chi Nüchonkai Maleiwa paajüin? —namakalaka nümüin. —Aa, shiimüin sünain tayain chi jümüichipakai achiki —nümakalaka Jesús namüin.
—Waapüitpaꞌasa nünüiki sünain niain chi Nüneekajalakai Maleiwa naajüin, chi Nüchonkai Maleiwa naajüin. Nnojolüitpa cheꞌojaain wayuu wamüin aküjüinjatkat nüchiki süpüla kasalajanainjatüin tü nümakat watüma —namakalaka joo na laülaayuukana.
Nashaꞌwalaakalaka joo na laülaayuukana napüshua süpüla namaainjachin Jesús eemüin Pilato chi Romajeꞌewaikai sülaülashikai tü mmakat Judea soꞌu kaꞌikat tia.
Oꞌttüshii joo naya sünain aküjaa naꞌalain nümüin Pilato sünain kaainjaralin Jesús naajüin. Anuu tü namakat: —Nikirajüin tü wayuukolüirua süpüla kanainjachin saaꞌin chi Césarkai je süpüla nnojolüinjatüin saapüin tü neerü nüchuntakat wamüin. Müleꞌo maꞌi tü eꞌraakat wayumüin nümaꞌana. Nia Cristokai naashin, wane aluwataai, süka chajeejachin nia eejee Maleiwa naashin.
Nüsakinnakalaka Jesús nütüma Pilato: —¿Piaꞌaya chi Aluwataashikai saaꞌu wayuu judío? Nüsouktakalaka Jesús: —Shiaꞌaya tia pümakat.
Nüküjakalaka joo Pilato namüin na laülaashiikana naꞌakajee na sacerdote judíokana ooꞌulaka sümüin tü wayuukolüirua eejatkalüirua: —Nnojotsü tantüin anain wane aainjalaa nünain süpüla süsalainjachin nia tatüma saaꞌujee —nümakalaka.
Masütaajusalii joo naya sünain mojuin nanüiki nümüin Jesús: —Oꞌttüshi nia sünain ekirajaa wayuu chaꞌaya Galilea, je antüichipa yaamüin yaa Jerusalénmüin süpüla sütkaajiraainjatüin tü wayuukolüirua süpüshua yaa suluꞌu tü mmakat Judea sütüma tü nikirajakat anain sümüin —namakalaka nümüin Pilato.
Je Pilato, sütüma tü namakat nümüin, nüsakirüin naya sünain müleka chejeꞌewaire Jesús Galileajee.
Mayaashi nütüjaain saaꞌu sünain Galileajeꞌewalin nia, nüjütakalaka nia nünainmüin Herodes chi sülaülashikai Galilea, süka yalajachin nia Jerusalén wanaa sümaa tia.
Talatüsü maꞌi naaꞌin Herodes nüntinnapa Jesús nünainmüin. Saaꞌu naapapüꞌüin nüchiki, niꞌreepüꞌüin maꞌi nia. Niꞌreein süpüla naaꞌinrüinjatüin Jesús nuꞌupala wane kasa nütüjakat apüleerua Maleiwa nümüiwa.
Kamaꞌa maꞌi Herodes sünain nüsakirayaain Jesús. Otta müshia Jesús, nnojoishi asouktüin. Koꞌuu müshi nuulia.
Otta na laülaashiikana naꞌakajee na sacerdote judíokana ooꞌulaka na karalouktamaajanakana, shaꞌwashawatshii nüꞌütpaꞌa Herodes sünain emetuluin nanüiki, “Wayuu kaainjarai nia”, sünain namüin nümüin Jesús.
Püla aaꞌinchii Herodes ooꞌulaka tü nüsurulaatsekalüirua nuulia Jesús. Naꞌatakalaka wane asheꞌinyüü anasü nünain, maa aka saaꞌin nüsheꞌin wane aluwataai saaꞌu mma, süpüla nemeꞌerainpalain nia. Nüjütakalaka nia nüchikua nünainmüin Pilato.
Je paala, mojaawapüꞌüshi Herodes nümaa Pilato. Anaawaleeshii naya soꞌu kaꞌikat tia.
Nükotchajaakalaka jooluꞌu Pilato na laülaashiikana naꞌakajee na sacerdote judíokana je na laülaayuukana je tü wayuukolüirua
sünain nümüin namüin: —Aashin jüntirüin chi wayuukai tamüin, sünain nikirajüin tü wayuukolüirua süpüla kanainjachin saaꞌin César jaajüin. Saaꞌin tamüin, süchikijee tasakirüin nia juꞌupala, nnojotsü tantüin anain tü naainjala jüküjakat achiki tamüin.
Akaajaa Herodes, nüleꞌejirüin chi wayuukai wanainmüin nüchikua, süka nnojolin nüntüin sünain wane kaainjalaa nünain. Akaajaa jiakanaya, jütüjaa aaꞌuchi sünain nnojolüin wane aainjalaa süpüla waapüinjatüin nikii sünain ouktaa.
Anashi tajütirüle nia süchikijee taꞌyaajirüin —nümakalaka Pilato namüin na wayuukana.
(Eesü wane kasa naaꞌinrapüꞌüin Pilato suꞌunnaꞌawai tia miꞌiraakat. Nujuittirapüꞌüin wane püreesashi namüin na judíokana.
Eejachikalaka wane püreesashi kanüliashi Barrabás. Ataꞌünnüshi nia saaliijee nütkeꞌerüin wayuu nümaa chi sülaülashikai mma chaꞌaya Jerusalén je saaliijee oꞌutaa saaꞌin wayuu.) Namakalaka joo na wayuukana süka nekiisa nümüin Pilato: —Puꞌuta naaꞌin Jesús. Püjüta nüchiki Barrabás.
Naashajaakalaka joo Pilato namaa na wayuukana nüchikua shiiꞌiree nüjütireein Jesús.
Otta na wayuukanairua, nayouktüin nüjütünüinjachin. —Püchitira saaꞌu kuruusa —namakalaka sünain aꞌwaataa.
Naashajaakalaka Pilato namaa nüchikua, apünüintuairü süka tüü. Nümakalaka namüin: —¿Jamüshi takacherirüinjachikaꞌa nia? ¿Kasa naainjalaka? Nnojotsü tantüin anain wane naainjala süpüla taapüinjatüin nikii süpüla ouktaa. Anashi tajütirüle nia süchikijee taꞌyaajirüin.
Otta müshiꞌiya na wayuukanairua, masütaajusalii sümaa nekiisa: —Püchitira saaꞌu kuruusa. Nountakalaka noonooin Pilato sümaa tü nachuntakat.
—Taaꞌinreerü tü jüchuntakat tamüin —nümakalaka namüin.
Naapünakalaka Jesús süpüla aaꞌinnüinjatüin nüka tü keeꞌireekat naaꞌin nayakana. Otta chi wayuukai püreesashikai saaꞌu nütkeꞌerüin paala wayuu je saaꞌu nuꞌutüin saaꞌin wayuu, chi “anashi nüjütünüle” namakai paala na wayuukana, nujuittinnakalaka chi wayuukai nütüma Pilato.
Wanaa sümaa nuꞌuninnüin Jesús sütüma wane surulaalüirua eemüinjachire nükachennüinjachin natüma, antüshi Jerusalénmüin wane wayuu Cirenejeꞌewai kanüliashi Simón. Nütaꞌünnakalaka joo natüma na surulaatkana süpüla nülüꞌüjainjatüin tü wunuꞌukot nüchiirua Jesús, tü akachennüinjachikat anain nia.
Je saꞌaka tü wayuu wattakat saalii oꞌunakat nüchiirua Jesús, eesü wane jieyuuirua sünain shiꞌyalajüin emetut maꞌi naalii.
Nujununtaakalaka Jesús nanainmüin na jieyuukana süpüla nümüinjatüin namüin: —Jia jieyuukana Jerusalénjeꞌewaliikana, nnojo jiꞌyalajüin taalin. Jiꞌyalajaa jaaꞌu jiakana je saaꞌu jüchonnii.
Eꞌreena jia müliaa soꞌuweena wane kaꞌi. Je soꞌu kaꞌikat tia, “Alanaꞌaleekatche anaa sümüin tü machonsatkalüirua”, meena jia süka nnojoleerüin shiꞌrüin oꞌutinnüin aaꞌin süchon.
Je sünüiki wayuu süpüshua soꞌuweena tia: “Anasüje sujuttüle tü uuchikalüirua waaꞌu”, meerü süka müloꞌujeerüin maꞌi tü müliaakat namüin.
Shiimüin sünain eein tü müliaakat jümaꞌana maaꞌulu yaa, mayaainje eein taya jaꞌaka. Otta süchikijee toꞌunapa juulia, alanaꞌaleejeena maꞌi jia sünain müliaa —nümakalaka Jesús namüin.
Je nümaa Jesús, oꞌuninnüshii piamashii wayuu kaainjaralii oꞌutünüinjanakana aaꞌin wanaa nümaa.
Je nantapa chaa eemüin wane wutai kanüliasü “Ekiyüükat”, nükachennakalaka Jesús ooꞌulaka na piamashii kaainjaralii. Eꞌitaanüshi wane nikialuꞌujee ooꞌulaka wane nüpeꞌeruꞌujee.
Nümakalaka Jesús nümüin Maleiwa: —Taataa, anashi müleka pülatirüle naainjala noulia na aaꞌinrakana tamüin tüü, süka nnojoliin natüjaain saaꞌu tü naaꞌinrakat taka —nümakalaka. Je na surulaatkana, nashantanajiraakalaka saaꞌu tü nüsheꞌinkat süpüla natüjaainjatüin saaꞌu jaralin makatüinjachin apüla süpüshi tü nüsheꞌinkat waneꞌewai nakua.
Ananajüsü tü wayuukolüirua naaꞌu Jesús wanaa sümaa nükachennüin sünain kuruusa. Otta na sülaülakana judío, nemeꞌerainpalashi nia sünain namüin nümüin: —Müleka piale chi Cristokai anülia, chi Nüneekajalakai Maleiwa, ¿jamüshisa nnojoikaꞌa puꞌtteꞌerajiraain pümüiwa maa aka puꞌtteꞌerapüꞌüin wayuu paashin? —namakalaka nümüin Jesús.
Akaajaa tü surulaatkalüirua, naapüin wane asüüshi jashüꞌüsü nümüin sünain nemeꞌerainpalain nia.
—Müleka piale chi Aluwataashikai saaꞌu tü judíokolüirua, ¿jamüshisa nnojoikaꞌa puꞌtteꞌerajiraain pümüiwa? —namakalaka nümüin.
Eesü wane ashajuushi kachetüsü iipünaa sünain tü kuruusa kanainkat Jesús. Müsü mayaa:
Niasa wane chi kaainjaraikai kachetüshikai wanaa nümaa Jesús, mojukalaka nünüiki nümüin: —Puꞌtteꞌerajiraa pümüiwa, süka piain Cristoin anülia paashin, chi Nüneekajalakai Maleiwa. Ooꞌulaka puꞌtteꞌeraleꞌeya waya wanaa pümaa —nümakalaka.
Otta müshia chi nuwalaꞌatakai chi kaainjaraikai, nüchiajaakalaka nia sünain nümüin nümüin: —¿Jamüshikai pia nnojoikalaka kojutüin pütüma Maleiwa sümaa ouktajanain waya wanaa nümaa chii?
Wayakana, maa aka müliain waya yaaya, süsalashii waainjala. Otta niakai, nnojotsü kasain naainjalain —nümakalaka.
Je nünüiki nümüin Jesús: —Jesúsuu, motojoyoo taya paaꞌin puꞌttapa sünain aluwatawaa chamüin.
Nümakalaka Jesús: —Shiimüin tü tamakat pümüin: Jooluꞌu, cheechi pia tamaa chaꞌaya “paraíso” —nümakalaka Jesús nümüin chi kaainjaraikai.
Shiasa maa aka kaleꞌo, epiyuushijaasü mmapaꞌakat süpüshua awasajaꞌaleesia maa aka aliika. Je suluꞌu tü aꞌwaajüleekat Maleiwa, asüküijaasü pasanainpünaa sünain tü kuluulu soꞌulujunakat tü paü shiinaluꞌusükat.
Nuꞌwaatakalaka emetut Jesús nümüin Maleiwa: —Taataa, taapüin pümüin chi taaꞌinkai süpüla paaꞌinmajüinjachin —nümakalaka. Je keraapa tü nünüikikat, ouktalaa müshi.
Je chi sülaülashikai surulaat, saaꞌu niꞌrüin tü alatakat nümüin Jesús, nuꞌwaajüin Maleiwa: —Shiimüinyala maꞌi nia sünain maainjalaa —nümakalaka.
Je tü antüsükalüirua sünain eꞌrajaa naaꞌu Jesús, oꞌunüshii naya yalajee sünain mojuin maꞌi naaꞌin saaꞌujee tü neꞌrakat.
Otta na wayuukana eꞌraajakana Jesús ooꞌulaka na jieyuukana nümaajanakana Galileajee, makatüshii naya shaꞌwashawalüin kaꞌyata sünain ananajaa naaꞌu.
Je naꞌaka na laülaashii sulujunakana tü kanüliakat Sanedrín, eeshi wane wayuu kanüliashi José, chejeꞌewai Arimatea yaa suluꞌu tü mmakat Judea. Wayuu anamia nuꞌupala Maleiwa sümaa naꞌatapajüin nükalia Maleiwa süpüla aluwatawaa. Nnojotsü wanaawain naaꞌin José sümaa tü aaꞌinnakat nüka Jesús sütümairua tü sülaülakat judío wanaa nümaa.
Oꞌunamaatüshi José eemüin Pilato süpüla achuntaa eꞌikaa müliashii.
Nüshakatirakalaka müliashii sünainjee tü kuruusakat. Nükoꞌolokalaka nia süka wane kuluulu kojutsü kanüliasü “lino”. Eejatüjaꞌa wane woowira akumajiruushi paala nütüma José suluꞌu wane ipa miyoꞌu. Meꞌitaajuyülia aamakaa suluꞌu. Niꞌitaakalaka müliashii suluꞌu tü woowirakat.
Je tü kaꞌi ouktakat oꞌu Jesús, shia tü kaꞌi süꞌlakajaakat oꞌu shiküin tü wayuukolüirua süpüla tü kaꞌi sheemeraainjatkat oꞌu. Eꞌitaanüshi Jesús motsapa kaꞌikat. Alüꞌütchonsü süpüla suꞌttüin tü eemerawaakat.
Je na jieyuukana nümaajanakana Jesús chajee Galileajee, oꞌunüshii nüchiirua José, sünain neꞌrüin tü woowirakat ooꞌulaka chi müliashiikai wanaa sümaa eꞌitaanüin suluꞌu.
Naleꞌejakalaka Jerusalénmüin sünain nekeraajüin wane wunuꞌu jemeta eejuut nüpüla chi müliashiikai. Je soꞌu tü kaꞌi eemeraanakat oꞌu, eemeraashii naya, süka shiain tü nuluwataakat anain Maleiwa paala sümaiwa.
Shiasa jaꞌyuumüin süchikijee tü kaꞌi neemeraakat oꞌu na judíokana, noꞌunakalaka na jieyuukana eemüin tü woowirakat eejachire niꞌitaanüin Jesús. Nalüꞌüjüin tü wunuꞌu jemetakat eejuut nekeraajakat paala.
Shiasa nantapa chamüin, nanta anainrü süsünneꞌeruushin tü ipa shirousekat.
Shiasa nekerolapa suluꞌumüin tü woowirakat, nnojoikalaka nantüin nünain chi müliashiikai, chi Senyotkai Jesucristo.
Nnojotsü natüjaain aaꞌu nekii sütüma tü neꞌrakat. Eeraa namakalaka wane piamashii tooloyuu naꞌütpaꞌamüin. Jorojorotsü maꞌi tü nasheꞌinkat.
Sainkuukalaka maꞌi naaꞌin na jieyuukana sünain nomorolooin napüleerua na wayuukana. Nasouktakalaka na wayuukana namüin: —¿Kasa jaainjaka jüchajaakaꞌa wane wayuu katoꞌuchi saꞌaka ouktüsü?
Nnojoishi nia yaaya. Osoꞌiraaitpa naaꞌin nüchikua. Soto jaaꞌin tü nümakat paala jümüin chaiwaꞌaya nia jümaa chaꞌaya Galilea:
“Tayakai, chi Shipayakai Wayuu, aapüneechi ekii taya sümüin wayuu kaainjarat süpüla nakacherüinjachin taya süpüla ouktaa. Je nuluꞌu chi apünüinkai kaꞌi süchikijee tia, osoꞌiraajeerü taaꞌin”, tü nümakat paala jümüin. Shiairia nanüiki na wayuukana tüü namüin na jieyuukana.
Shiasa na jieyuukana, sotoloo müsü naaꞌin tü nümakat Jesús paala namüin.
Je naleꞌejapa na jieyuukana chajee eejee tü woowirakat, naküjakalaka süchiki tü neꞌrakat namüin na Aluwataaushikana polooshiikana waneemüin je namüin na nikirajüinkana Jesús napüshua. Eejatü María Magdalena, eejatü Juana, eejatü María tü niikat Jacobo ooꞌulaka natünajutüirua namaa.
Otta naapapa nanüiki na jieyuukana, nnojotsü nanoujain tü naküjakat namüin süka nnojolüin shiimüin saaꞌin namüin.
Otta müshia Pedro, nüshaꞌwalaakalaka sünain nuwataain sünainmüin tü woowirakat. Je nüntapa chamüin chaꞌaya, nejepülaakalaka süpüla niirakaain suluꞌupünaa. Niꞌrakalaka tü kuluulu okoꞌojünakat aka müliashii yaa jachitüin sümüiwa. Nüleꞌejakalaka nüchikua nipialuꞌumüin sünain müin jalapaꞌakai naaꞌin sütüma tü niꞌrakat.
Shiasa süchikijee naküjain na jieyuukana süchiki tü neꞌrakat, ojuittüshii piamashii na nikirajüinkana Jesús chaa eemüin wane pueulo kanüliasü Emaús, maa aka poloo “kilómetro” suꞌunia yalajee Jerusalénjee.
Je nakuoꞌu sümaa waraittüin suluꞌu wopu, aashajaajiraashii süchiki tü kasa alatakat nüka Jesús.
Je wanaa sümaa yoonatüin naya, nürütkaakalaka Jesús nanainmüin süpüla waraittüin namaa.
Mayaainje waraittüin nia namaa, nnojoishi nayaawatüin.
Nüsakirakalaka naya Jesús: —¿Kasa jaashajiraaka achiki suluꞌu wopu? —nümakalaka namüin. Otta nayakana, nashaꞌwalaakalaka sünain mojuin maꞌi naaꞌin.
Nüsouktakalaka chi wane kanüliashikai Cleofas: —¿Piaja neje chi waneeshikai wayuu suluꞌu Jerusalén sünain matüjaain saaꞌu tü kasachikikat? —nümakalaka nümüin Jesús.
—¿Kasa kasachiki alataka? —nümakalaka Jesús namüin. —Shia tü alatakat nümüin Jesús chi Nazaretjeꞌewaikai, nünüikimaajachikai Maleiwa. Pülashi maꞌi nia nütüma Maleiwa süpüla naaꞌinrüinjatüin kasa anasü suꞌupala wayuu wainma je süpüla nüküjainjatüin tü anasükat namüin.
Otta na laülaashiikana naꞌakajee na sacerdote judíokana ooꞌulaka na walaülayuukana, naapa ekiichi süpüla nuꞌutinnüinjachin aaꞌin. Shiimüin sünain weꞌrüin nia nükachennüin süpüla ouktaa.
Otta wayakana Israelkana anülia, waꞌatapajüin sünain niain taashinjanain atüma waya noulia na wayuu Romajeꞌewaliikana. Je apünüinrü joo kaꞌi süchikijee ouktüin nia.
Eesüyaaje wane jieyuuirua waꞌakajee, oꞌunüshii naya wattaꞌa maalü eemüin tü woowirakat, nnojoliikalaka nantüin nünain chi müliashiikai. Ainkuusü maꞌi waaꞌin sütüma nanüiki naleꞌejapa wanainmüin. Neꞌrüin naashin wane aapieeirua nümaꞌanajeejatü Maleiwa, na aküjakana namüin nüchiki Jesús sünain katüin noꞌu.
Je süchikijee tia, oꞌunüshii wane watünajutüirua eemüin tü woowirakat. Ayatsia neꞌrüin maa aka naküjain na jieyuukana wamüin. Jaꞌitakaja nayakana, nnojoishi nantüin anain —namakalaka nümüin.
Nüsouktakalaka Jesús: —Maaꞌinkanache aaꞌin jia, nnojoliikalaka jünoujain tü naküjapüꞌükat paala na nünüikimaajanakana Maleiwa sünain mülieechin Cristo, chi Nüneekajalakai Maleiwa, süpülapünaa nuꞌunüin nümaꞌanamüin Maleiwa sümaa kojutüinjachin nia nütüma —nümakalaka Jesús namüin.
Nüküjakalaka namüin tü ashajünakat nüchiki suluꞌu tü karaloukta nüchikimaajatkat Maleiwa, oꞌttüin sünainjee tü ashajuushikat nütüma Moisés je suluꞌupünaa tü ashajuushikat natüma na nünüikimaajanakana Maleiwa.
Je nalüꞌütpa sünainmüin tü pueulokat eeꞌewaliire naya, nnojoishiyaaje ajuntaweein Jesús namaa.
Nemeꞌejakalaka naaꞌin süpüla makatüinjachin nia namaa: —Anakaja müleka weꞌiyoule pia süka motsoirüin kaꞌikat —namakalaka nümüin. Je süka nounejaain nia nepialuꞌumüin, nujuntaakalaka Jesús suluꞌumüin tü pueulokat namaa.
Je sünain joyotüin nia namaa sünain ekawaa, naapaakalaka wane pan sünain naapüin analuꞌut nümüin Maleiwa saaꞌu. Nüshaletakalaka shia shiꞌipawai namüin na nikirajüinkana.
Nayaawatalaa namakalaka nia. Shiasa wanaa sümaa niyaawatünüin Jesús natüma, motuꞌulaa müshi noulia.
Naashajaajiraakalaka na nikirajüin piamashiikana: —Keenairüje talatashaanain maꞌi waaꞌin wanaa sümaa naashajaain wamaa suluꞌu tü wopukot sünain nikirajüin waya sünain tü pütchi nüchikimaajatkat Maleiwa —namakalaka.
Oꞌuna müshiꞌiya naya nachikua Jerusalénmüin. Eekalaka napüla na polooshiikana waneemüin Aluwataaushikana sünain jutkataa namaa waneeirua na nikirajüinkana Jesús.
Sümünakalaka namüin natüma na polooshiikana waneemüin: —Shiimaꞌinya sünain nüsoꞌiraain aaꞌin chi Senyotkai, je eeꞌiyataaichipa nümüin Simón —müshii namüin.
Otta na nikirajüinkana piamashiikana, naküjakalaka jooluꞌu nüchiki Jesús sünain wanaain namaa suluꞌu wopu: “Müshi aka wane eekai mochoojüin woꞌu. Shiasa wanaa sümaa wekaain nümaa, wayaawatalaa müshi”, namakalaka namüin.
Shiasa nnojolüiwaꞌaya kettaain nanüiki, eeꞌiyataꞌalaa müshi Jesús yaa pasanain nanain. —Kasataalejese anain jia —nümakalaka namüin.
Shiyoꞌujaakalaka maꞌi naaꞌin nayakana. Epeinjaayaashi naashin.
Nümakalaka Jesús namüin: —¿Jamüshii jia jiyoꞌujaakaꞌa aaꞌin? ¿Jamüshii jia wainmakaꞌa saashajaala jaaꞌin?
Jiirakaa tamüin, müsia sümüin tajapü je tooꞌui. Keꞌirukushi taya. Keimseshi taya. Jipetta taya jütüjaaiwa taaꞌu sünain shiimüin sünain tayain. Nnojoishi epeinjaashin taya —nümakalaka namüin.
Je süchikijee naashajaain Jesús, niiꞌiyatüin najapü, niiꞌiyatüin nuuꞌui namüin.
Patatshii maꞌi naya sümaa talatüin naaꞌin sütüma tü neꞌrakat. Isasü nachiki nanoujain sünain nüsoꞌiraain aaꞌin. Müshi joo Jesús namüin: —¿Eesü eküülü jümaꞌana?
Saapünakalaka wane jime asijuushi nümüin.
Naapaakalaka shia sünain niküin noꞌupala.
Ayatshi Jesús sünain aashajawaa namaa: —Ekettaajüitpa joo tü ashajünakat tachiki paala nütüma Moisés je natüma na nünüikimaajanakana Maleiwa je suluꞌu tü jayeechikalüirua ashajünakat nütüma David. Tü jiꞌrakat, shia tü taküjapüꞌükat achiki jümüin jümaaiwaꞌaya taya —nümakalaka namüin.
Süpüla nükaaliijüinjatüin na nikirajüinkana sünain ayaawataa saaꞌu tü ashajünakat paala suluꞌu tü karaloukta nüchikimaajatkat Maleiwa,
nümakalaka Jesús namüin: —Tayaꞌaya chi ashajünakai achiki paala sünain müin yaa: “Müliainjachi Cristo, chi Nüneekajalakai Maleiwa. Oꞌutinneechi aaꞌin. Osoꞌiraajeerü naaꞌin soꞌu apünüin kaꞌi süchikijee ouktaa.
Je aküjüneerü nüchiki sümüin wayuu süpüshua shiiꞌiree shiyaawajaainjatüin suulia saainjala süpüla sülatinnüinjatüin tü saainjalakat suulia nütüma Maleiwa. Je oꞌtteerü tü aküjaakat nüchiki suluꞌujee Jerusalén”. Shiaꞌaya ashajuushikat tüü.
Je jooluꞌu jiakana tekirajüinkana, jüküjeerü sümüin wayuu süpüshualeꞌeya tü jiꞌrapüꞌükat.
Süpüla takaaliijüinjanain jia sünain tüü, taluwataajeechi maalü chi Naaꞌinkai Maleiwa jümüin. Nia chi nümakai achiki chi Tashikai sünain pansaain nünüiki sünain naapüinjachin nia jümüin. Anashi müleka jaꞌatapajüle nia yaꞌaya Jerusalén. Müloꞌujeerü pülaa jaaꞌu nütüma nüntapa jünainmüin —nümakalaka Jesús namüin.
Eenajaanüshii joo naya nütüma Jesús yalajee Jerusalénjee chamüin süꞌütpaꞌamüin Betania. Je nantapaapa chamüin, achuntüshi nia naꞌanasia Maleiwa naaꞌu na nikirajüinkana.
Wanaa sümaa nüchuntüin nümüin Maleiwa, ayalennüshi naꞌakajee nümaꞌanamüin Maleiwa.
Otta na wayuukana, naꞌwaajashaatain nia kamaꞌaluꞌu. Yalejee yala, naleꞌejakalaka nachikua Jerusalénmüin sünain müloꞌuin maꞌi talataa suluꞌu naaꞌin.
Je süchikijee tia, ayatshiꞌiya naya outkajaain waneepia suluꞌu tü aꞌwaajüleekat Maleiwa sünain naꞌwaajüin nia.
Jesucristo, kanüliashi “Pütchi” münüin. Eetüjüꞌiya nia paala sümaiwa nnojolüiwaꞌaya kasain eein sooꞌopünaa tü mmakat. Nümaatüjüꞌiya Maleiwa sünain wanaawain nia nümaa.
Nümaashi Maleiwa waneepia paala sümaiwa je mayülinjaꞌa nia sünain nümawaa.
Eꞌitaanüshi nia nütüma Maleiwa sümaiwa paala sünain nükumajüinjatüin tü kasakalüirua süpüshua. Nnojotsü kasain eein eekai nnojolüin akumajuushin nütüma.
Nia eeꞌiranajaaka atüma saaꞌin wayuu. Je müshi aka nia saaꞌin wane anakia. Maa aka jaꞌyain süpüna wayuu sütüma nuwarala chi kaꞌikai, akaajaa chi wayuu eeꞌiranajaaichipakai aaꞌin nütüma, niyaawateerü aaꞌu tü shiimüinkat.
Maa aka jaꞌyain süpüna wayuu wattaꞌa maalü jaꞌitairü kojoin paala tü piyuushikat, akaweeria tü shiimüinkat ayaawatüneerü aaꞌu jaꞌitasü joulüin tü aainjalaakat.
Shiasa soꞌu wane kaꞌi, nüntakalaka joo wane wayuu kanüliashi Juain saꞌakamüin wayuu. Ajütünüshi nia nütüma Maleiwa
süpüla niainjachin aapirüin wayuu süpüshua sünain niweetajachin Cristo, chi anaküinjachikai süpüna wayuu. Otta Juan, nimeꞌejakalaka saaꞌin wayuu süpüla sünoujainjatüin nünain Cristo, chi nüküjakai achiki namüin.
Nnojoishi niain Juan anaküinjachin süpüna wayuu. Nüchikimaajachi neꞌe
süpüla naapirüinjatüin wayuu nüpüla Cristo sünain niainjachin anaküin süpüna wayuu je sünain nüntajachin maalü saꞌakamüin wayuu süpüla niiꞌiyatüinjatüin tü shiimüinkat sümüin wayuu süpüshua.
Cristo, chi kanüliakai “Pütchi” münüin, antüshi yaa mmoluꞌumüin süpüla kepiainjachin saꞌaka wayuu. Mayaainje akumajuushin nütüma tü wayuukolüirua je tü kasakalüirua süpüshua yaa saaꞌu mmakat, wainma wayuu mochoojokot oꞌu nia sünain niain eeꞌiyatüinjachin tü shiimüinkat sümüin.
Antüshi nia noumainpaꞌamüin na nüpüshikana süpüla kepiainjachin nia namaa. Otta mamaneesalii naya nuulia.
Eesü wayuu eekai kamaneein nümüin sümaa neꞌitaain naaꞌin sünain anoujaa nünain. Je sükajee nanoujain nünain, eꞌitaanüshii naya nütüma süpüla nayainjanain nüchooin Maleiwa.
Nnojoishii nüchooinshiin naya maa aka jemelin sütüma nei ooꞌulaka nashi, sükajeejana jeketüin nakuaippa nütüma Maleiwa.
Cristo, chi kanüliakai “Pütchi” münüin, wayuulaa müshi süpüla kepiainjachin waꞌaka je süpüla niiꞌiyatüinjatüin nukuaippa Maleiwa wamüin. Je süka weꞌrapüꞌüin Jesucristo, chi waneeshikai Nüchon Maleiwa, sünain anashaatain maꞌi nia, watüjaa aaꞌuchi chi Maleiwakai sünain anashaatain maꞌi niaꞌaya, sünain anamiashaatain maꞌi nia, je sünain pansaain tü nümakat sümüin wayuu.
Otta müshia Juan, soꞌu wane kaꞌi, naapirüin na wayuukana eekana nümaa süchiki sünain nüntüichipain naꞌakamüin chi kanüliakai “Pütchi” münüin. Owootooshi sünain nüküjain nüchiki Cristo namüin. Müsü nünüiki: “Nia taküjaka achiki jümüin jooluꞌu chi tamapüꞌüka jümüin sünain maa: ‘Anteechi tachiiruajee sümaa kojuteechin nia toulia sükajee eetüjülin nia tapüleerua’ ”.
Saaꞌu anamiashaatain maꞌi Cristo wamüin waya anoujashiikana nünain, ayatshi nia sünain aaꞌinraa kasa anasü wamüin.
Tü nuluwataakat anain chi Maleiwakai na wayuu judíokana, atüjaana aaꞌulu sütüma tü nüshajakat Moisés paala sümaiwa. Akaajasa maaꞌulu yaa, tü nukuaippakat chi Maleiwakai sünain anamiashaatain maꞌi nia, atüjaana aaꞌulu nünainjee Cristo, süka anamiashaatain maꞌi nia. Majaꞌa aka tü nukuaippakat sünain pansaain nünüiki, atüjaana aaꞌulu nünainjee Cristo, süka pansaain nünüiki.
Nnojotsü wayuu eekai shiꞌrüichin Maleiwa. Otta chi Nüchonkai Maleiwa, chi waneeshikai nüchoin, chi wanaawajiraakai aaꞌin nümaa, nia eeꞌiyataka nukuaippa Maleiwa wamüin, süka shiimüin sünain niain Maleiwain maa aka naaꞌin chi Nüshikai.
Soꞌu wane kaꞌi, nantakalaka wane sacerdote judíoirua ooꞌulaka wane nuuꞌuliwoꞌuirua Leví nünainmüin Juan süpüla nasakirüinjachin nia sünain jaralin nia. Ajütüüshi naya natüma na laülaayuu judíokana chakana Jerusalén.
Nnojoijaꞌa ayouktüin Juan asouktaa neꞌipajee. —Nnojoishi tayain Cristoin chi Nüneekajalakai Maleiwa —nümakalaka namüin.
Nasakirakalaka sünain müleka niale Elías. —Nnojo, nnojoishi tayain Elías —nümakalaka Juan namüin. Nasakirakalaka joo nia sünain müleka niale chi Nünüikimaajachikai Maleiwa ajütünajachikai soꞌuweena wane kaꞌi saꞌakamüin wayuu. —Nnojo, nnojoishi tayain chi wayuukai —müshijaꞌa joo nia namüin.
—Püküja pümaala wamüin sünain jaralin pia, watüjaaiwa paaꞌu, waküjaiwa namüin na kaluwanaajalakana waya pünainmüin —namakalaka nümüin Juan.
—Taya chi owoorolooshikai yaaya isashiipaꞌa süpüla yapainjatüin tü wayuukolüirua süpüla anoujaa nünain chi Senyotkai —nümakalaka Juan namüin. Je tü pütchi nüsouktakat aka Juan, shia tü münakat sümaiwa paala nütüma Isaías wane nünüikimaajachikai Maleiwa.
Eesü wane wayuuirua fariseo naꞌaka na ajütünakana nünainmüin Juan. Naya na judío aꞌwaataakana suluꞌu nekeraajüin süpüshua saaꞌin namüin tü nuluwataakat anain Moisés.
Nasakirakalaka nia: —¿Jamakaꞌa puwoutisaajakaꞌa wayuu sünain nnojolin piain Cristoin, sünain nnojolin piain Elías, je sünain nnojolin piain chi Nünüikimaajachikai Maleiwa? —namakalaka nümüin Juan.
—Tawoutisaajüin neꞌe jia süka wüin. Otta eeshi yaa jaꞌaka wane wayuu mochoojokai soꞌu wayuu sünain niainjachin eeꞌiyatüin tü shiimüinkat sümüin.
Nia taküjaka achiki jümüin, chi anteechikai tachiiruajee. Nnojoishi wanaapünaain taya nümaa, süka pülashin maꞌi nia toulia —nümakalaka Juan namüin.
Eejechire nüsakinnüin Juan chajachi suluꞌu tü pueulo kanüliakat Betania chaꞌaya wane saꞌata tü süchikat Jordán chaa wüinpümüin saaꞌujee eere nuwoutisaajüin wayuu.
Shiasa mapa wattaꞌamüin, niꞌrakalaka Juan Jesús sünain nürütkaain nünainmüin. Nümakalaka Juan namüin na wayuu eejanakana nümaa: “Jiirakaa, iseeichi chi wayuu aneekünakai nütüma Maleiwa süpüla nuꞌutünajachin aaꞌin süpüla nülaꞌajaainjatüin saainjala wayuu süpüshua sainküin mmakat, maa akaapüꞌü tü anneerü oꞌutünapüꞌükat aaꞌin watüma wayakana judíokana shiiꞌiree sülaꞌajaanüin waainjala.
Nia taküjaka achiki jümüin chi tamapüꞌükai jümüin: ‘Anteechi tachiiruajee sümaa kojuteechin nia toulia sükajee eetüjülin nia tapüleerua’.
Otta mayaainje nnojolin tatüjaain aaꞌu paala sümaa jaralin chi taküjakai achiki, antüshijaꞌa neꞌe taya süpüla owoutisaajaa jia süpüla niꞌnnaajünüinjachin sütüma tü wayuu Israelkalüirua”, nümakalaka Juan namüin.
Ayatshi jooluꞌu Juan sünain aküjaa süchiki süpüshua tü kasa niꞌrakat, sümaa nümüin namüin: “Teꞌrüin chi Naaꞌinkai Maleiwa sünain ashakataa iipünaajee eejee Maleiwa maa aka saaꞌin wane moꞌuwa. Antüshi nia nünainmüin Jesús sünain makataleꞌeinya nia nümaa.
Mayaainje nnojolüin tatüjaain aaꞌu paala sümaa jaralin chi taküjakai achiki, tatüjaaichipa aaꞌu nia soꞌu tü kaꞌi nüshakatakat oꞌu chi Naaꞌinkai Maleiwa naaꞌu süka tamünüin paala nütüma chi kajünalakai taya süpüla owoutisaajaa. Müshi nia tamüin: ‘Chi wayuu piꞌreechikai sünain nüshakatüin chi Naaꞌinkai Maleiwa nünain sümaa makatüin nia nümaa, nia aapajachika chi Naaꞌinkai Maleiwa namüin na eekai nanoujain nünain’, müshi.
Otta tayakai, sünainjee tü kasa teꞌrakat, tountüin jooluꞌu taküjain jümüin nüchiki Jesús sünain shiimüin sünain niain chi Nüchonkai Maleiwa”, nümakalaka Juan namüin na wayuukana.
Shiasa mapa wattaꞌamüin, aleꞌejüshi Juan namaa piamashii na nikirajüinkana eejachire paala naashajaain namaa na wayuukana.
Shiasa niꞌrapa Jesús nülatüin naꞌütpünaa, nümakalaka namüin na nikirajüinkana: —Jiirakaa, ichaaichi chi wayuu aneekünakai nütüma Maleiwa süpüla nuꞌutünajachin aaꞌin maa akaapüꞌü tü anneerü oꞌutünapüꞌükat aaꞌin watüma wayakana judíokana shiiꞌiree sülaꞌajaanüin waainjala —nümakalaka.
Otta na piamashiikana nikirajüin, sünainjee tü nümakat namüin, noꞌunakalaka nüchiirua Jesús.
Nujununtaakalaka Jesús nanainmüin. Je niꞌrapa na piamashiikana wayuu nüchiirua, —¿Kasa keeꞌireeka jaaꞌin? —nümakalaka namüin. —Rabí, ¿jalashi pia katunkülein? —namakalaka nayakana nümüin. (Otta tü pütchikat “Rabí” makat, “Ekirajüi” maluꞌut.)
—Jooꞌuya jiꞌraajaiwa eere tatunkule —nümakalaka Jesús namüin. Noꞌunakalaka nümaa süpüla neꞌraajüinjatüin eere nia kepiain. Je saaꞌu nantüin aliuukapa kaꞌikat chamüin, natunkaakalaka nümaꞌana.
Waneeshia chi aapüshikai paala nünüiki Juan sümaa noꞌunüin nümaa Jesús, kanüliashi Andrés, nimülia wane wayuu kanüliashi Simón Pedro.
Je mapa nuꞌunapa Andrés nipialuꞌujee Jesús, oꞌunüshi yaawalajaꞌa nünainmüin chi nipayakai sünain maa nümüin: —Wantüichipa anain chi Mesíaskai. (Otta tü pütchi “Mesías” makat, “Cristo Nüneekajalakai Maleiwa” maluꞌut.)
Naanejaakalaka joo Andrés chi nipayakai nünainmüin Jesús. Niirakaataalakalaka Jesús nümüin Simón sünain nümüin nümüin: —Simón, pia nüchonkai Jonás, teꞌitaainjatü jooluꞌu wane anüliee pünain, Cefas müsü. (Tü anüliee “Cefas” süka pütchi griego, “Pedro” maluꞌut.)
Shiasa mapa wattaꞌamüin: “Anashi toꞌunüle suluꞌumüin tü mmakat Galilea”, müsü naaꞌin Jesús. Je süpülapünaa nuꞌunüin chamüin, nüntakalaka nünainmüin wane wayuu kanüliashi Felipe. Nümakalaka nümüin: —Jooꞌuya tamaaiwa pia.
Chi Felipekai anülia, chajeꞌewai nia suluꞌu tü pueulokat Betsaida wanaa namaa Andrés ooꞌulaka Pedro.
Je mapa, nüntakalaka Felipe nünainmüin wane nütünajut kanüliashi Natanael. Nümakalaka nümüin: —Wantüichipa anain chi nüshajapüꞌükai achiki Moisés, chi nashajapüꞌükai achiki na nünüikimaajanakana Maleiwa. Nia chi Jesúskai anülia, chajeꞌewaikai suluꞌujee tü pueulokat Nazaret, chi nüchonkai José —nümakalaka.
—¿Jeratuairü ajuittüin kasa anasü sünainjee wayuu eekai müin aka saaꞌin tü wayuuirua kepiakat Nazaret eekai nnojolüin kasain anain apüla? —nümakalaka Natanael. —Jooꞌuya piꞌraajaiwa Jesús —nümakalaka Felipe nümüin.
Otta müshia Jesús, wanaa sümaa niꞌrüin Natanael nüpanapa, nümakalaka namüin na eekana nümaa: —Iseeichi wane wayuu loto akuaippachi, napüshi na wayuu Israelkana, nuuꞌuliwoꞌu chi Israelkai anülia —nümakalaka.
—¿Jamüshi pütüjaakaꞌa taaꞌu? —nümakalaka Natanael nümüin Jesús. Asouktüshi Jesús: —Teꞌrüin pia joyotüin sheemioushi tü wunuꞌu “higuera” münakat, nnojoliiwaꞌaya peenakünüin nütüma Felipe —nümakalaka nümüin.
—Ekirajüikalee, tatüjaaichipa aaꞌut pia jooluꞌu sünain piaꞌinya chi Nüchonkai Maleiwa, je sünain piaꞌinya chi Aluwataashijaikai waaꞌu wayakana na wayuu Israelkana —nümakalaka Natanael nümüin Jesús.
Nüsouktakalaka Jesús: —Anoujaichipa neꞌe pia tanain sükajee taküjüin püchiki sünain teꞌrüin pia joyotüin sheemioushi tü wunuꞌu “higuera” münakat. Je jooluꞌu, eꞌreechi pia kasa eekai sülanaꞌaleein sünain anain suulia tüü —nümakalaka nümüin Natanael.
Aashajaashi jooluꞌu Jesús namüin na wayuukana napüshua: —Shiimüin tü tamakat jümüin: Jiꞌreena na aapieekana sünain nashakatüin chajee iipünaajee eejee Maleiwa yaa tanainmüin tayakai chi Shipayakai Wayuu je sünain naliikajaain nachikua chamüin —müshi nia namüin.
Piama kaꞌi süchikijee naashajaain Jesús nümaa Natanael, antüshi nia namaa na nikirajüinkana Galileamüin. Neenajinnakalaka namaa na nikirajüinkana ooꞌulaka tü niikat sünainmüin wane miꞌiraa shikiira kaꞌwayuusee suluꞌu tü pueulo kanüliakat Caná.
Shiasa shiꞌrapa tü niikat Jesús sünain sajaꞌttalaa sümüin tü wiinokat, sümakalaka nümüin: —Ajaꞌttüsü tü asüüshikat.
Asouktüshijeseꞌe Jesús sümüin: —Maachee, nnojo pikerotirüin taya sünainpünaa tüü. Nnojoyülia antüin takalia —nümataalakalaka sümüin tü niikat.
Sümakalaka joo tü niikat namüin na nüchepchiakana chi emiꞌijitshikai: —Anakaja jaaꞌinrüle tü nümeetkat jümüin chi tachonkai.
Je yala eejatü aippiruasü tünaasha maluꞌusat, sütapüꞌükat tü wüin süpülajatkat naaꞌinrüin tü kasa wuleinjatkat akajee nakuaippa nuꞌupala Maleiwa. Je tü tünaashakat, kettatsü maa aka aippirua pasaana wüin suluꞌu waneesia.
Nümataalakalaka joo Jesús namüin na achepchieekana: —Jipiraja wüin tüü. Nepirajakalajaꞌaka shia sünain piratashaatain maꞌi natüma.
Nümakalaka Jesús namüin: —Je jooluꞌu, jajaꞌita süpüshi türa asüüshikat jiꞌikajaaiwa nümüin chi emiꞌijitshikai. Neꞌikajaakalajaꞌaka shia nümüin.
Nuuꞌulakakalaka seꞌejü tü asüüshikat. Süka wiinoitpain shia, nnojotsü nütüjaain aaꞌu sünain wüiin neꞌe paala shia, je nnojotsü nütüjaain aaꞌu jalajeejatüin shia. Naya atüjaaka neꞌe saaꞌu na achepchiee epirajakana paala tü tünaashakat süka wüin. Chi emiꞌijitshikai, neenakakalaka nünainmüin chi kaꞌwayuuseshikai,
sünain nümüin nümüin: —Sukuaippa sütüma wayuu süpüshua sünain wane miꞌiraa, shia asülajünaka palajana tü wiino jemetüsükat. Je mapa süchikijee payutpa tü antüsükalüirua, asülajünüsü tü wiino mejeꞌejütsükat namüin. Otta pütüma piakai, pünaajüin tü jemetüsükat süpüla asülajünaa chiirua —müshi.
Tü naaꞌinrakat Jesús suluꞌu tü pueulokat Caná suluꞌu tü mmakat Galilea, shiimüin sünain shiain tü nütüjakat apüleerua Maleiwa nümüiwa. Nnojotsü naaꞌinrüin paala suꞌupala wayuu wane kasa eekai müin aka tia. Naaꞌinrüin shia süpüla niiꞌiyatüinjatüin nukuaippa namüin na nikirajüinkana süpüla natüjaainjachin naaꞌu sünain wanaawain nia nümaa Maleiwa sünain anashaatain maꞌi. Je na nikirajüinkana, neꞌitaain naaꞌin sünain nanoujain nünain süka neꞌrüin tü naaꞌinrakat.
Shiasa mapa süchikijee tü miꞌiraakat suluꞌu tü pueulokat Caná, oꞌunüshi Jesús sümaa tü niikat je namaa na nuwalayuukana je na nikirajüinkana chamüin suluꞌumüin tü pueulo kanüliakat Capernaum süpüla chainjanain naya chaꞌaya kojuya kaꞌi.
Je sülüꞌülapa sükalia tü miꞌiraa kanüliakat “Pascua” münüin, tü nemiꞌirakat na judíokana, oꞌunüshi Jesús chamüin chaꞌaya Jerusalénmüin süpüla eꞌrajaa sukua tü miꞌiraakat. (Otta tia miꞌiraakat, shia süpülajatü sotüinjatüin naaꞌin na judíokana wanaa sümaa nojuittinnüin paala sümaiwa na natuushinuukana nütüma Maleiwa suluꞌujee tü mmakat Egipto.)
Je nüntapa Jesús Jerusalénmüin, nikerolokoloko suluꞌumüin süpaatiase tü aꞌwaajüleekat Maleiwa eere nüntüin sünain wane wayuuirua oikkaannuu paaꞌa, anneerü, ooꞌulaka wuchii toomasü süpüla suꞌutinnajatüin aaꞌin sütüma tü wayuukolüirua nümüin Maleiwa. Je eesü nüpülaya wane aꞌwanajaalüirua neerü yaa joyotüin süꞌütpaꞌa tü nemeesainkat.
Nükumajataalakalaka Jesús wane jiiku lakta süpüla niipiijüinjatüin na wayuukana napüshua ooꞌulaka tü mürütkalüirua, paaꞌa je anneerü, suluꞌujee süpaatiase tü aꞌwaajüleekat. Nuꞌwalakajakalaka nanneetse na aꞌwanajüliikana neerü sümaa nujunaain tü nemeesainkat.
Nümakalaka Jesús namüin na oikkaashiikana wuchii toomasü: “Jujuittira tü wuchiikalüirua yaajee yaa. Nnojotsü oikkaaleein nipia chi Tashikai jüpüla”.
Je neꞌrapa na nikirajüinkana tü naaꞌinrakat Jesús, sotüsü naaꞌin tü ashajünakat paala nüchiki suluꞌu tü karaloukta nüchikimaajatkat Maleiwa, sünain müin mayaa: “Keeꞌireesü maꞌi taaꞌin shiiꞌiree kojuteein tü pipiakat sütüma tü wayuukalüirua”, müsü.
Otta na laülaayuu judíokana, sütümajee tü naaꞌinrakat Jesús suluꞌu süpaatiase tü aꞌwaajüleekat Maleiwa, nasouktakalaka nümüin: —Süpüla watüjaainjachin paaꞌu sünain shiimüin eꞌitaaushin pia nütüma Maleiwa süpüla tü paaꞌinrüitpakat yaaya, anakaja müleka paaꞌinrüle jooluꞌu woꞌupala wane kasa nütüjakat apüleerua Maleiwa nümüiwa —namakalaka nümüin Jesús.
Asouktüshi Jesús namüin: —Müinka jujuttirüle jooluꞌu aꞌwaajüleekat tüü, tatameꞌereerü shia süchikua soꞌu apünüin kaꞌi —nümakalaka namüin.
Namakalaka nümüin Jesús: —Atak, pienchi maꞌi shikii juya aippiruamüin naꞌyataain na watuushinuukana sünain akumajaa tü aꞌwaajüleekat Maleiwa. Je piakaiche maꞌi, kaalapeechin pütamateꞌerüinjatkaꞌa shia soꞌu apünüin kaꞌi paajüin —namakalaka nümüin.
(Je mapa süchikijee süsoꞌiraain naaꞌin Jesús, sotüsü naaꞌin na nikirajüinkana tü pütchi nümakat paala namüin na judíokana sünain nayaawatüin saaꞌu sünain shiain tü niꞌirukukat naashajaain achiki Jesús wanaa sümaa naashajaain süchiki tü aꞌwaajüleekat Maleiwa. Je sükajee tia, nanoujain süpüshua tü ashajuushikat nüchiki suluꞌu tü karaloukta nüchikimaajatkat Maleiwa je süpüshua tü nümapüꞌükat Jesús namüin.)
Otta müshia Jesús, wanaa sümaa niꞌrajüin sükua tü miꞌiraakat kanüliakat Pascuain chaꞌaya Jerusalén, naaꞌinrüin suꞌupala tü wayuukolüirua kasairua nütüjakat apüleerua Maleiwa nümüiwa süpüla niiꞌiyatüinjatüin sümüin sünain nüjünalain nia Maleiwa. Je wainma tü wayuukolüirua, sünainjee neꞌe tü shiꞌrakat, anoujaitpa nünain.
Otta müshia Jesús, nnojoishi maꞌi ataralaain namaa na wayuukana, süka nütüjaain saaꞌu nanoujain neꞌe sünainjee naaꞌinrüitpain kasa anasü noꞌupala.
Nnojotsü cheꞌojaain süküjünüin nümüin jamüin sukuaippa wayuu, süka nütüjaatüjülüinya saaꞌu.
Eeshi wane wayuu fariseo kanüliashi Nicodemo noꞌuluku na laülaashiikana naꞌaka na judíokana.
Nüntakalaka nünainmüin Jesús aipaꞌa, sünain nümüin nümüin: —Ekirajüikalee, saaꞌu paaꞌinrüin weꞌrüin tü kasa nütüjakat apüleerua Maleiwa nümüiwa, watüjaa aaꞌuchi pia sünain laülaain nütüma süpüla ekirajaa wayuu sünain nüchiki Maleiwa. Müleka nnojoireje nüjünalain pia Maleiwa, nnojotsüje puuntüin paaꞌinrüin kasa eekai müin aka tia —nümakalaka Nicodemo nümüin Jesús.
Asouktüshi jooluꞌu Jesús nümüin: —Shiimüin tü tamakat pümüin: Müleka nnojorule jemein pia püchikua, müichia pia nnojolin ekerolüin chaꞌaya eere nuluwataain Maleiwa —nümakalaka nümüin Nicodemo.
—¿Jeratuaichi wane wayuu jemein nüchikua nütaralaapa? ¿Jeratuaichi aleꞌejüin wane wayuu nüchikua süleꞌeruꞌumüin nii süpüla jemelii nüchikua? —nümakalaka Nicodemo nümüin Jesús.
Asouktüshi Jesús: —Shiimüin tü tamakat pümüin: Tü paaꞌinrajatkat süpüla müinjachin aka jemeikai pia püchikua, shia puuꞌulaainjatka oulia paainjala süpüla shiiꞌiranajaainjatüin paaꞌin nütüma chi Naaꞌinkai Maleiwa. Müleka nnojorule paaꞌinrüin tia, nnojoleechi pia ekerolüin chaꞌaya eere nuluwataain Maleiwa.
Jülüja paaꞌin tüü: Sünain jemelin pia sütüma püi, jemeishi pia sünain wayuuin. Otta chi jemeikai nüchikua, nia chi eekai jeketüin nukuaippa süka shiiꞌiranajaaitpain naaꞌin nütüma chi Naaꞌinkai Maleiwa.
Nnojo puponojooin sütüma tü tamakat jooluꞌu pümüin: Cheꞌojaasü jemelii süchikua sümüin wayuu süpüshua.
Maa aka tü jouktaikat saapünüin neꞌe shipijana sümaa nnojolüin sütüjaanüin aaꞌu eejeere suꞌunüin otta jalamüinjatüin süntüin, müshia chi wayuu jemeikai nüchikua nütüma chi Naaꞌinkai Maleiwa süka jaꞌyain sünain shiiꞌiranajaain naaꞌin —nümakalaka Jesús nümüin Nicodemo.
—Nnojotsü tayaawatüin aaꞌu tü naaꞌinrakat chi Naaꞌinkai Maleiwa süpüla jemeinjatüin süchikua wane wayuu —nümakalaka Nicodemo nümüin Jesús.
Asouktüshi Jesús: —Sünain piꞌnnaajünüin maꞌi sünain piain ekirajülin tü wayuu Israelkalüirua, ¿jamüsü nnojotkaꞌa piyaawatüin saaꞌu tü taküjaitpakat achiki pümüin?
Shiimüin tü tamakat pümüin: Wayakana, shia waashajaaka achiki, otta waküjaka achiki, tü kasa eekai weꞌrüin sümaa watüjaain saaꞌu. Otta müshiꞌiya jiakana, jaꞌitasü shiain tü shiimüinkat tü wekirajakat anain, nnojotsü kapülain jaaꞌin shia.
Nnojolüiwapajeꞌe jünoujain tamüin tü taküjakat jümüin süchiki tü kasa yaakat saaꞌu mmakat, nnojolujaꞌa jünoujainjatüin tamüin müleka shiale taküjain achiki jümüin tü kasa chakat iipünaa eere Maleiwa.
“Tountüin taküjüin jümüin süchiki tü kasa chakat iipünaa eere Maleiwa süka tashakatüshin chajee, tayakai chi Shipayakai Wayuu. Nnojoishi eeichin wane wayuu eekai nuꞌunüin chamüin iipünaamüin nümaꞌanamüin Maleiwa süpüla aküjaa süchiki nüleꞌejapa.
Maa aka nükacherüin paala sümaiwa Moisés wane shiyaakua wüi iipünaa sünain wane wunuꞌu chaꞌaya isashiipaꞌa süpüla neiyajünüinjanain na wayuu eekai neirakaain sümüin, akaweechia tayakai, chi Shipayakai Wayuu, akachenneechi taya iipünaa sünain wane wunuꞌu
süpüla shiiꞌiranajaainjatüin naaꞌin na eekana neꞌitaain naaꞌin sünain anoujaa tanain süpüla eeinjanain naya nümaa Maleiwa süpüla kaꞌikat süpüshua”, nümakalaka Jesús nümüin Nicodemo.
Anuu sukuaippa saalii wayuu sainküin mmakat süpüshua nüpüla chi Maleiwakai: Naapüin chi Nüchonkai waaꞌu, chi waneeshikai Nüchoin. Niasaꞌa chi eekai nünoujain nünain, eeꞌiranajaweerü naaꞌin nütüma Maleiwa. Nnojoleechi amüloulin süchikijee ouktaa, eejeechi nümaa Maleiwa süpüla kaꞌikat süpüshua.
Nnojoishi nüjütüinshin chi Nüchonkai saꞌakamüin wayuu süpüla süsalainjatüin saainjala nütüma sümaa nükatalüin shia nuulia, süpülajachi nuꞌtteꞌerüinjatüin shia suulia süsalaa saainjala.
Chi wayuu eekai niꞌitaain naaꞌin sünain anoujaa nünain chi Nüchonkai, müichia nnojolin süsalain naainjala nütüma Maleiwa. Akaajasa chi eekai nnojolüin nünoujain nünain, eꞌitaanatüjüꞌiya nia nütüma Maleiwa süpüla süsalaa naainjala sümaa katatüin nia nuulia saaꞌu manoujüinyeein nia nünain chi Nüchonkai Maleiwa, chi waneeshikai Nüchoin.
¿Kasa kasalajanainjatka anainjee saainjala wayuu sümüin? Shia sünainjee nayouktüin Cristo, chi anakakai süpüna wayuu, ajütünakai saꞌakamüin wayuu süpüla niiꞌiyatüinjatüin namüin tü shiimüin nüchikikat Maleiwa. Shia sünainjee masütaajuin sünain aaꞌinraa tü mojusükat maa aka saaꞌin tü wayuu makateekat sümaa piyuushi.
Chi wayuu eekai naaꞌinrüin tü mojusükat, nnojotsü kasajatüin nümüin tü shiimüin eeꞌiyatünakat nümüin. Nnojoishi jamajachin Cristo nümüin, chi anakakai süpüna wayuu, süka nnojolin nücheküin süpüleerua sütüjaanüin aaꞌu tü naainjalakat.
Akaajasa chi wayuu eekai noonooin waneepia sümaa nünüiki Maleiwa, tü shiimüin ekirajünakat anain nia, nnojoishi mmolüin neema Cristo chi anakakai süpüna wayuu. Anasü nümüin sütüjaanüin aaꞌu tü naaꞌinrakat süka naaꞌinrüin waneepia tü nüchekakat chi Maleiwakai nüpüleerua.
Süchikijee tia, oꞌunüshi Jesús namaa na nikirajüinkana Jerusalénjee wunaꞌainküinmüin chaꞌaya neꞌe suluꞌu tü mmakat Judea. Chajanakalaka naya nümaa kojuya semaana sünain nawoutisaajüin wayuu.
Otta müshia Juan, nnojoliiwaꞌaya püreesain nia, chajachi owoutisaajüin wayuu suluꞌu wane pueulo kanüliasü Enón, peje sünain tü pueulo kanüliakat Salim, süka miyoꞌuin tü wüinkat chaꞌaya. Antüsü waneepia wayuu nünainmüin süpüla owoutisaajünaa nütüma.
Je waneeirua na nikirajüinkana Juan, aꞌülüjiraashii nümaa wane wayuu judío sooꞌopünaa jamüinjatüin sukuaippa judío süpüla saaꞌinrüinjatüin tü kasa wuleinjatkat akajee sukuaippa nuꞌupala Maleiwa.
Noꞌunakalaka na nikirajüinkana Juan nünainmüin sünain maa nümüin: —Ekirajüikalee, chi wayuu pümaapüꞌükai chaꞌaya wane saꞌata tü süchikat Jordán, chi püküjakai achiki waneepia wamüin, owoutisaajüshi nia jooluꞌu wayuu, je oꞌunüsü wayuu watta saalin pümaꞌanajee süpüla oꞌunaa nünainmüin —namakalaka nümüin Juan.
Asouktüshi Juan neꞌipajee: —Shia anasükajaꞌa maꞌi suluꞌu suushikajaain tü wayuukolüirua nüchiirua Cristo süka shiain nücheküin chi Maleiwakai.
Soto jaaꞌin tü taküjapüꞌükat paala jümüin sünain nnojolin tayain Cristoin, chi Nüneekajalakai Maleiwa. Ajütüüshi neꞌe taya nütüma Maleiwa süpülapünaa niweetüin Cristo.
Soto jaaꞌin sukuaippa wane miꞌiraa shikiira kaꞌwayuusee. Nütünajut chi kaꞌwayuuseshikai, talatüsü neꞌe naaꞌin wanaa sümaa niꞌrüin chi kaꞌwayuuseshikai sünain saapünüin najapuluꞌu tü jietkat. Akaajaa tayakai, talatüsü taaꞌin jooluꞌu wanaa sümaa teꞌrüin Jesús sünain antaa wayuu wainma nünainmüin.
Kasataalejeseꞌe niain alanaain sünain kojutüin Jesús sütüma wayuu toulia, jaꞌitashije tayain mojutüin sütüma —nümakalaka Juan namüin.
Wayuu süpüshua, sütüjaa aaꞌulu kasa eekai shiꞌnnüin sainküin mma neꞌe. Otta müshia Jesús, shiimüin sünain kojutüin suulia wayuu süpüshua süka chajeꞌewalin nia iipünaajee.
Aküjüna amüinrü wayuu nütüma süchiki tü kasa niꞌrakat ooꞌulaka tü pütchi naapajakat chaa iipünaa. Otta wainma tü wayuu aapakalüirua nünüiki, nnojotsü kapülain saaꞌin tü nüküjakat achiki sümüin.
Otta chi wayuu eekai kapülain naaꞌin tü nümakat, jaꞌyasü nünainjee sünain pansaain nünüiki Maleiwa.
Cristo, chi nüjünalakai Maleiwa, shiimain sümaa nüküjaain nünüiki chi Maleiwakai waneepia sümüin wayuu, süka eein chi Naaꞌinkai Maleiwa nümaa waneepia.
Saaꞌu niain Cristo chi Nüchonkai Maleiwa, aishi maꞌi nia nüpüla chi Nüshikai. Je laülaashi nia nütüma saaꞌu kasakat süpüshua.
Chi wayuu eekai niꞌitaain naaꞌin sünain anoujaa nünain chi Nüchonkai Maleiwakai, eeꞌiranajaweerü naaꞌin süpüla eeinjachin nia nümaa Maleiwa süpüla kaꞌikat süpüshua. Akaajasa chi wayuu eekai nnojolüin noonooin sümaa nünüiki chi Nüchonkai Maleiwa, nnojoleerü eeꞌiranajaain naaꞌin, shieerü eeka süsalain nia naainjala nütüma Maleiwa.
Je na fariseokana, naapüin nüchiki Jesús sünain kooꞌomüin maꞌi na nümaajanakana je sünain nawoutisaajünüin natüma na nikirajüinkana. Wainma noulia na nümaajanakana Juan.
Shiasa nütüjaapa Jesús naaꞌu na fariseokana sümaa naashajaain nüchiki, nujuittaakalaka noulia suluꞌujee tü mmakat Judea süpüla aleꞌejaa nüchikua Galileamüin.
Anakalaka saaꞌin nümüin Jesús nülatüinjachin suluꞌupünaa tü mmakat Samaria.
Je nülatakalaka süꞌütpünaa wane pueulo kanüliasü Sicar chaꞌaya eepünaa wane mma eꞌipünaalaa sümaleiwaꞌaya nütüma Jacob, chi natuushikai na judíokana, nüpüla José, chi nüchonkai.
Je saaꞌu nüntüin Jesús maa aka kaleꞌo kaꞌikat, neemeraapünaakalaka sotpaꞌa wane ishi nüsüle Jacob sümaiwa paala.
Noꞌunataalakalaka na nikirajüinkana Jesús sünain apalaalajaa pueulopaꞌamüin. Shiasa nachikiruꞌu, süntakalaka joo wane wayuu ajaꞌitüsü sünainmüin tü ishikat. Wayuu yalajatia neꞌe Samaria. —Nii waaꞌiraa, tasa maa wüin —nümakalaka Jesús sümüin tü wayuukot.
Saaꞌu nnojolüin anaawain tü Samariajatkalüirua namaa na judíokana, sümakalaka tü jietkat: —Atak, sünain wayuuin judío pia, ¿jamüshi püchuntakaꞌa asaꞌiree wüin tamüin tayakat Samariajatkat? —sümakalaka nümüin.
Asouktüshi Jesús: —Müleka piyaawatüle saaꞌu tü kasa anasü nüsülajeekat chi Maleiwakai sümüin wayuu süpüshua, je müleka pütüjaale naaꞌu jaralin chi achuntakai wüin pümüin, achuntüsüje pia nümüin wane wüin katajatkat atüma soꞌu wayuu je naapeerüje shia pümüin —nümakalaka sümüin.
Sümakalaka joo nümüin: —Oꞌttüsü tü ishikat. ¿Jalasü shoꞌolo pajaꞌitajatkat aka tü wüinkat tamüin, tü katajatkat atüma soꞌu wayuu?
¿Piataale alanaain maꞌi nuulia chi watuushikai Jacob chi keꞌipünaajalakai tü ishikat wapüla? Shia nüsapüꞌüka niakai otta na nüchooinkana ooꞌulaka nümüꞌünüin —sümakalaka nümüin Jesús.
Asouktüshi Jesús: —Chi eekai nüsüin tü wüin suluꞌukat ishikat tüü, miyaaseechi nüchikua.
Otta chi eekai nüseechin tü wüin taapakat, müichia nnojolin miyaasüin nüchikua. Meerü aka saaꞌin wane wüin aparatkat mmaapüjee, süka shiiꞌiranajaweerüin naaꞌin sütüma —nümakalaka Jesús sümüin.
Müsü jooluꞌu tü jietkat: —Püsülaja tamüin türa wüin paashajaakat achiki suulia miyaasajain taya tachikua je suulia tajaꞌinajüin waneepia —sümakalaka nümüin Jesús.
—Puꞌuna püsaajaiwa chi puꞌwayuusekai yaamüin yaa —nümakalaka Jesús sümüin.
Süsouktakalaka nümüin: —Maꞌwayuusesat taya. Nümakalaka Jesús sümüin: —Lotüsü tü pümakat tamüin sünain maꞌwayuusein pia paajüin.
Jaꞌraituairü maꞌi pia ooꞌulaain puꞌwayuuse. Je chi pümaakai maaꞌulu yaa, nnojoishi puꞌwayuusein. Shiimüinkalaka tü pümakat tamüin —nümakalaka sümüin.
—Eekajaꞌa eera pia saaꞌin tamüin nünüikimaajachi Maleiwa.
Na watuushinuu Samariajanakana, naꞌwaajüin Maleiwa yaa saaꞌu tü uuchikat. Akaajasa jaajüin jiakana judíokana, chainjachi aꞌwaajünüin Jerusalén —sümakalaka.
Nuꞌttakalaka jooluꞌu Jesús sünain nikirajüin tü wayuukot sünain maa sümüin: —Nii waaꞌiraa, anakaja kapürale paaꞌin tü tamüinjatkat jooluꞌu pümüin: Soꞌuweena wane kaꞌi, tü aꞌwaajüleekat Maleiwa, nnojoleerü yaain saaꞌu tü uuchikat, nnojoleerü shia chain Jerusalénya.
Jia Samariajanakana, meꞌraajüinsalii jia chi Maleiwa juꞌwaajakai. Waya eꞌraajaka waya judíokana sükajee weꞌitaanüin nütüma süpüla aküjaa sümüin wayuu jamüinjatüin sukuaippa süpüla suꞌttaainjatüin suulia saainjala.
Otta jiakana jooluꞌu wanaa sümaa juꞌwaajüin Maleiwa, anakaja müleka jüchuntüle nümüin chi Naaꞌinkai süpüla niiꞌiyatüin jümüin tü shiimüinkat. Shiainjatü jukuaippaka jooluꞌu sünain aꞌwaajaa chi Washikai Maleiwa. Shia nüchekaka Maleiwa süpüla saaꞌinraa wayuu süpüshua.
Chi Maleiwakai, meꞌrujusai sütüma wayuu. Eꞌnnaajünüshi neꞌe nia sünainjee tü shiimüin eeꞌiyatünakat wamüin nütüma chi Naaꞌinkai. Sükajee tia, chi eekai nuꞌwaajeein Maleiwa, anashi müleka nüchuntüle akaaliijünaa nümüin chi Naaꞌinkai —nümakalaka Jesús sümüin tü wayuukot.
—Tatüjaa aaꞌuchi chi Cristokai anülia Nüneekajalakai Maleiwa sünain nünteechin. Je nikirajeena waya sünain kasa süpüshua nüntapa —sümakalaka nümüin.
—Chi paashajaakai achiki, tayaꞌaya neꞌe, chi yootokai pümaa —nümakalaka Jesús sümüin.
Wanaa sümaa naashajaain Jesús sümaa tü wayuukot, aleꞌejüshii na nikirajüinkana pueulopaꞌajee. Mayaainje sainkuuin naaꞌin sütüma yootüin Jesús sümaa wane wayuu Samariajatü, nnojoishi nasakirüin sünain kasain nüchuntüin sümüin je sünain kasain naashajaain achiki sümaa.
Otta joo tü ajaꞌitüsükat, süpütakalaka tü sümüchikat sünain süleꞌejaain pueulopaꞌamüin sümaa sümüin sümüin tü wayuukolüirua chaꞌaya:
—Tanta anainchi wane wayuu je nüküjain tamüin süpüshua tü kasa taaꞌinrapüꞌükat. Jooꞌuya jiꞌraiwa müleka niale chi Cristokai anülia Nüneekajalakai Maleiwa —müsü namüin.
Ojuittüshii na wayuukana yaawalaja suluꞌujee tü pueulokat süpüla oꞌunaa eemüin Jesús.
Otta na nikirajüinkana Jesús süchikiruꞌu tü jietkat, namüshi Jesús kojuyatua: —Ekirajüikalee, anashi müleka piküle süpüshi tü eküütkat —namakalaka nümüin.
Asouktüshi nia namüin: —Eesü wane eküülü tamaꞌana nnojotsü jiꞌraajüin —müshi.
—Ekinnüshi eera sütüma wayuu —namajirawaꞌain namakalaka.
Nümakalaka Jesús namüin: —Maa aka wane wayuu eekai talatüin naaꞌin emirapa, akaajaa tayakai talateerü maꞌi taaꞌin müleka taaꞌinrüle tü ajütünakat apüla taya nütüma Maleiwa, süka keeꞌireein maꞌi taaꞌin tekeraajeein tü nüchekakat tapüleerua.
Je niꞌrapa Jesús na wayuu antakana nünainmüin pueulopaꞌajee sümaa tü ajaꞌitüsükat, müshi nia namüin na nikirajüinkana: “Nnojotsü anain müleka jümüle tamüin: ‘Isayülia pienchi kashi süpüla jakütüin tü aꞌttieekat süpüla asüꞌüjünaa’, müleka jümüle. Jiirakaa namüin na wayuu antakana jooluꞌu. Müshii aka naya saaꞌin wane aꞌttiee eekai yapain süpüla asüꞌüjünaa. Kettaashii naya jooluꞌu süpüla akotchajünaa süpüla anoujaa tanain
süpüla eeinjanain naya nümaa Maleiwa süpüla kaꞌikat süpüshua. Chi eekai nüpünajüin ooꞌulaka chi eekai nükotchajüin, talateena naya wanaawa.
Shiimüin sümakat tü ashajünakat sooꞌopünaa tü aꞌyatawaakat nümüin Maleiwa, müsü mayaa: ‘Apünajüshi wane, ooꞌulaka wane, asüꞌüjashi’.
Tajütüinjana jia jooluꞌu eepünaale nnojolüin jiꞌyatawaajüin paala süpüla jükotchajüinjanain na eekai kettaain süpüla anoujaa tanain. Talateena jia sünainjee naata kaꞌyataainshi”, nümakalaka Jesús namüin na nikirajüinkana.
Otta wainma na wayuu Samariajanakana antakana nünainmüin Jesús suluꞌujee tü pueulokat, anoujashii naya nünain sütümajee tü sümakat tü ajaꞌitüsükat namüin wanaa sümaa sümüin namüin: “Nüküjain tamüin süpüshua tü kasa taaꞌinrapüꞌükat”.
Je nantapa nünainmüin Jesús, naꞌalijirüin nia shiiꞌiree makatüin namaa. Je makatakalaka nia ooꞌulaka na nikirajüinkana nümaa chaꞌaya namaꞌana soꞌu piama kaꞌi.
Soꞌu tü piamakat kaꞌi, wainma na anoujakana nünain Jesús sütüma tü nümakat namüin noulia na anoujakana paala sütüma tü sümakat tü jietkat namüin.
Müshii joo na wayuukana sümüin tü jietkat: —Anoujashii paala waya nünain sütüma tü pümakat neꞌe. Aluꞌujasa jooluꞌu, anoujaleeinapa waya nünain süka waapaleeitpaꞌinya nünüiki. Wayaawatüichipa aaꞌu nia sünain shiimüin niain chi oꞌttaainjachikai atüma wayuu sainküin mmakat süpüshua.
Süchikijee tü piamakat kaꞌi, nuꞌunakalaka Jesús chamüin nuumainpaꞌamüin Galileamüin eejeewaꞌire nia antüin.
Shiasa nüntapa Galileamüin, kamaneeshii na wayuukana nümüin, süka neꞌrüin paala tü kasa anasü naaꞌinrakat chaꞌaya Jerusalén suꞌutpünaa tü miꞌiraakat kanüliakat “Pascua”. Otta müshia Jesús, nnojoishi maꞌi ataralaain namaa na wayuukana saaꞌu nikirajüin paala sünain mojutüin wane nünüikimaajachi Maleiwa suluꞌu nuumain.
Nüntakalaka Jesús nüchikua suluꞌumüin tü pueulo kanüliakat Caná eejechire paala niiꞌiratüin tü wüinkat sünain wiinoin. Otta yala, nüntakalaka nünainmüin Jesús wane wayuu sülaüla mma kepiashi suluꞌu tü pueulo kanüliakat Capernaum chaa kaꞌyata sünain Caná. Chi wayuukai, ayuuishi nüchon chaꞌaya nipialuꞌu. Mayeinshi maꞌi. Naapapa nüchiki Jesús sünain nüntüin chajee Judeajee yaamüin Galileamüin, oꞌunüshijeseꞌe nia nünainmüin Jesús süpüla nüchuntüinjachin maꞌi nümüin süpüla nuꞌunajachin nümaa Capernaummüin süpüla niiyajüinjachin chi nüchonkai.
Nümataalakalaka Jesús nümüin: —Jiakana wayuukana, müleka nnojorule jiꞌrüin taaꞌinrüin juꞌupala wane kasa anashaatasü nütüjakat apüleerua Maleiwa nümüiwa, nnojoleena jia anoujain tanain.
—Ekirajüikalee, anashi müleka puꞌunamaatüle tamaa. Ouktaawashi taa chi tachonkai —nümakalaka nüshi chi ayuuishikai nümüin Jesús.
—Puꞌuna maala püchikua pipialuꞌumüin. Anaichipa chi püchonkai, nnojoleechi ouktüin —nümakalaka Jesús nümüin. Sünain nünoujain chi wayuukai tü nümakat Jesús, oꞌunüshi nipialuꞌumüin.
Nüpanapajakalaka chi wayuukai wane nüchepchiairua wopuluꞌu. Naküjakalaka nümüin sünain anaichipain chi nüchonkai.
—¿Jalapshijachi aawalaain nia? —nümakalaka namüin. —Aawalaasü tü tuttaakat nuulia kaleꞌoinka maa aka süpuꞌuleematüin kaꞌikat —namakalaka nümüin.
Niyaawanajaakalaka saaꞌu jooluꞌu chi nüshikai sünain niiyajünüin chi nüchonkai wanaa maꞌi sümaa “Anaichipa chi püchonkai, nnojoleechi ouktüin” nümüin paala Jesús. Niꞌitaakalaka naaꞌin niakai je napüshua na kepiakana nümaa sünain anoujaa nünain Jesús sükajee tia.
Piantuairü joo naaꞌinrüin Jesús chaꞌaya Galilea tü kasa anasü nütüjakat apüleerua Maleiwa nümüiwa. Naaꞌinrüin shia süchikijee nüleꞌejüin Judeajee süpüla niiꞌiyatüinjatüin nukuaippa sümüin wayuu sünain nüjünalain nia Maleiwa.
Je mapa süchikijee, oꞌunüshi Jesús chamüin Jerusalénmüin nüchikua süpüla eꞌrajaa sükua wane miꞌiraa natüma na judíokana.
Je peje sünain soꞌu tü pueulokat eepünaale shikerojinnüin anneerü, eesü wane anua jerutsü soꞌoojia wayuu. Eesü jaꞌraisü luma sotpünaa. Je sünülia tü anuakat süka pütchi hebreo, “Betesda”.
Süka eein nüchiki wane aapieekai nümaꞌanajeejachi Maleiwa sünain nüntawalin shirokumüin tü wüinkat süpüla nujurulajaainjatüin shia, niasaꞌa chi ayuuishi palajachikai ekerolüin shirokumüin tü wüinkat süchikiyaawain sujurulajaanüin, anashi suulia ayuulii eejatkat nünain. Je wainmakalaka maꞌi wayuu eekai ayuulin suupünaa tü lumakalüirua sünain aꞌatapaa sujurulajaanüinjatüin süchikua tü wüinkat. Eejatü wayuu eekai moꞌuin, eekai masaꞌain, je eekai ouktüin süsaꞌa.
Nüntakalaka Jesús sünainmüin tü anuakat. Eejachikalaka nüpüla wane oukta asaꞌachikai, apünüinrü shikii juya mekiisalümüin sünain ayuulin nia.
Je niꞌrapa Jesús chi wayuukai je niyaawatapa naaꞌu sünain wainmainrüin juya nnojolüin waraittüin nia, —¿Aneeshi pia? —nümataalakalaka nümüin.
Nümakalaka chi oukta asaꞌachikai nümüin Jesús: —Waaꞌiraa, nnojotsülee jaralin alüꞌüjüinjachin taya shirokumüin tü wüinkat wanaa sümaa sujurulajaanüin. Isasü tachiki atamawaa. Antüsülee neꞌe wayuu palajana tapüleerua shirokumüin.
Nümakalaka Jesús nümüin: —Pütamaa maala puwaraijaiwa. Pülüꞌüja türa pujuꞌlejiakat yaajee —nümakalaka.
Anashi yaawalajaꞌa joo chi wayuukai. Nuꞌunakalaka sünain waraittaa yalajee sünain nülüꞌüjüin tü nujuꞌlejiakat. Otta tü kaꞌi niiyajakat oꞌu Jesús chi wayuukai, sükalia eemerawaa natüma na judíokana.
Je sükajee tia, namakalaka na laülaashii judíokana nümüin chi wayuu eiyajuushikai: —¿Motüsü paaꞌin sünain sükaliain eemerawaa kaꞌikat tüü? Achiajaanüshii waya nütüma Moisés suulia aꞌyatawaa soꞌukaꞌi. Tü paaꞌinrakat sünain pülüꞌüjain pujuꞌlejia, wane aꞌyatawaa saaꞌin wamüin.
Nüsouktakalaka chi eiyajuushikai namüin: —Aluwataaushi neꞌe taya nütüma chi wayuu keiyajalakai taya sünain waraittaa je sünain alüꞌüjaa tojuꞌlejia.
Nasakirakalaka nia: —¿Jarat wayuuyaa tü aluwataaka pia sünain waraittaa je alüꞌüjaa pujuꞌlejia?
Otta chi eiyajuushikai, nnojoishi nütüjaain aaꞌu jaralin chi eiyajakai nia, süka nuꞌunatüjüliꞌinya Jesús saꞌakajee tü wayuukolüirua chaꞌaya.
Shiasa mapa, nünta anainchi Jesús chi wayuu eiyajuushikai chaꞌaya suluꞌu tü aꞌwaajüleekat Maleiwa. Nümataalakalaka Jesús nümüin: —Piirakaa. Anaichipa pia. Otta müleka nnojorule puuꞌulaain jooluꞌu suulia paainjala, eesü süpüla sülatüin pümüin kasa mojusü eekai sülanaꞌaleejeerüin sünain mojuin shia suulia tü ayuulii pünainjatkat paala.
Nuꞌunakalaka jooluꞌu chi wayuukai nanainmüin na laülaashii judíokana süpüla nüküjainjatüin namüin sünain niain Jesús keiyajalaka nia.
Jashichikalaka maꞌi na laülaashii judíokana jooluꞌu nümüin Jesús sünainjee naaꞌinrüin kasa eekai müin aka tia soꞌu sükalia eemerawaa.
Nümataalakalaka Jesús namüin: —Maa aka masütaajuin chi Tashikai sünain aaꞌinraa kasa anasü sümüin wayuu, akaainjachia tayakai nnojolinjachi ooꞌulaain suulia aaꞌinraa tü anasükat —nümakalaka.
Kooꞌomüinkalaka maꞌi naashichin jooluꞌu na laülaashiikana saaliijee tü nümakat Jesús namüin. Noꞌuteekalaka naaꞌin, nnojotsü sünainjeejatüin neꞌe niiyajüin sükalioꞌu eemerawaa. Noꞌutee aaꞌinchi nia sünainjee niain Maleiwa nüshin naashin je wanaawain nia nümaa naashin.
Oꞌttüshi jooluꞌu Jesús sünain niiꞌiyatüin namüin na laülaashii judíokana sünain shiimüin niain chi Nüchonkai Maleiwa. Müshi nia namüin: “Shiimüin tü tamüinjatkat jooluꞌu jümüin: Nnojotsü kasain tountüin taaꞌinrüin tamüiwa. Tü tountakat taaꞌinrüin, shia tü teꞌrakat naaꞌinrüin chi Tashikai. Tü naaꞌinrakat chi Tashikai, taaꞌinrüin tayakaꞌiya süka Nüchoin taya.
Süka alin maꞌi taya nüpüla chi Tashikai, niiꞌiyatüin tamüin süpüshua tü naaꞌinrakat. Je niiꞌiyateerü tamüin mapeena tü poneetkat maꞌi jaaꞌin, süka sülanaꞌaleejeerüin maꞌi sünain anain suulia tü niiꞌiyatüitpakat tamüin.
Maa aka chi Tashikai sünain nüsoꞌirüin saaꞌin wayuu, akaweechia tayakai chi Nüchonkai Maleiwa, taapeerü kataa oꞌu nümüin chi wayuu eekai tacheküin süpüleerua.
“Je mayaainje laülaain chi Tashikai süpüla kasalajanainjatüin sümüin saainjala wayuu nütüma, niꞌitaaichipa taya jooluꞌu süpüla kasalajanainjatüin sümüin saainjala wayuu süpüshua tatümaya,
süka nücheküin chi Tashikai süpüleerua kojutüinjachin taya Nüchonkai sütüma wayuu süpüshua wanaa nümaa. Chi eekai mojutüin atüma taya Nüchonkai Maleiwa, mojutsai chi Tashikai nütümaya, chi kajünalakai taya.
“Shiimüin tü tamakat jümüin: Chi eekai noonooin sümaa tanüiki sümaa nünoujain nünain chi Maleiwa kajünalakai taya, eeꞌiranajaweerü naaꞌin süpüla eeinjachin nia nümaa süpüla kaꞌikat süpüshua. Je müichia nnojolin süsalain naainjala nütüma Maleiwa je nnojoleechi katatüin nia nuulia. Nnojoliiwaꞌaya nünoujain, ouktajachi saaliijee naainjala. Otta müshia jooluꞌu saaꞌu nünoujaichipain, kateechi oꞌu.
“Shiimüin tü tamakat jümüin jooluꞌu: Napüshua na wayuu eekai manoujain, müshii aka ouktakai süka nnojolin jamajachin Maleiwa namüin. Je wainma na wayuukana soꞌuweena wane kaꞌi, naapeerü tanüiki tayakai chi Nüchonkai Maleiwa, tü anuu oꞌttüitpain maaꞌutpünaa yaa sünain aapajünaa. Chi eekai noonooin sümaa, eeꞌiranajaweerü naaꞌin.
Maa aka chi Tashikai naapüin kataa oꞌu sümüin wayuu, akaajaa tayakaꞌiya chi Nüchonkai, niꞌitaain taya süpüla aapaa kataa oꞌu sümüin wayuu.
Je saaꞌu tayain chi Shipayakai Wayuu, laülaashi taya nütüma chi Tashikai süpüla kasalajanainjatüin saainjala wayuu sümüin tatüma.
“Nnojo jainkuuin aaꞌin sütüma tü taküjainjatkat jooluꞌu jümüin: Soꞌuweena wane kaꞌi, saapeerü tanüiki süpüshua tü wayuu ouktüsükalüirua
sümaa sujuitteerüin mmaapüjee. Chi wayuu eekai naaꞌinrapüꞌüin tü anasükat kataiwaꞌaya noꞌu, osoꞌiraweechi aaꞌin süpüla eeinjachin nümaa Maleiwa süpüla kaꞌikat süpüshua. Otta chi eekai naaꞌinrapüꞌüin tü mojusükat kataiwaꞌaya noꞌu, osoꞌiraweechi aaꞌin süpüla süsaleechin nia naainjala”, nümakalaka Jesús namüin.
Ayatüshi Jesús sünain aashajawaa namüin na laülaayuu judíokana: “Nnojotsü kasain tountüin taaꞌinrüin tamüiwa. Shia keeꞌireeka taaꞌin tü talatakat atüma naaꞌin Maleiwa chi kajünalakai taya, nnojotsü shiain tü talatakat atüma neꞌe taaꞌin tayakai tamüiwa. Süka shiain taaꞌinrüin tü nümakat chi Maleiwakai tamüin, lotüsü waneepia sukuaippa tatüma sünain kasalajanain saainjala wayuu.
Müleka tayale neꞌe aküjiraain tachiki, nnojoleerü kapülain jaaꞌin tü taküjakat jümüin, nnojoleerü jünoujain sünain shiimüin shia.
Otta müshia chi Tashikai, nia pansaaka atüma tachiki. Je tatüjaa aaꞌulu sünain shiimüin tü nükajakat tachiki.
“Otta müshia chi Juankai nünülia, pansaasü tachiki nütümaya wanaa sümaa jüjütüin paala wane wayuuirua nünainmüin süpüla nasakirüinjachin nia tooꞌopünaa. Aküjashi nia tü shiimüinkat tachiki namüin.
Nnojotsü tamüin jümüin tüü sükajee cheꞌojaain tamüin wayuu, makai aka Juan, süpüla apansaajaa tachiki. Tosoꞌireein neꞌe jaaꞌin sünain nüchiki Juan shiiꞌiree jünoujeein tü nümakat tachiki süpüla juꞌtteꞌennüinjanain sütüma.
Soto jaaꞌin wanaa sümaa talatapünaainkain jaaꞌin sütüma nünüiki. Saaꞌu pansaainkain tü nümakat, müshinka aka nia saaꞌin wane anakia süka jütüjaainkain taaꞌu nütüma.
“Sünainjee tü nümapüꞌükat Juan tachiki, eesü wayuu eekai sünoujain sünain tayain ajünalaain nütüma chi Tashikai Maleiwa. Otta eesü wane apansaajakat maꞌi tachikiya alanaꞌaleesia sünain anain suulia tü shiimüin nüküjapüꞌükat Juan. Shia tü kasa anasü taaꞌinrakat. Shiasaꞌa sütüma tekeraajüin tü nüchekakat chi Tashikai süpüleerua taaꞌinrüin, kooꞌomüinsü maꞌi tü anoujasükalüirua tanain.
Otta müshia chi Tashikaꞌiya, chi kajünalakai taya, pansaasü tachiki nütüma. Otta saaꞌu nnojolin jünoujain tanain taya ajütüüshikai nütüma, nnojotsü jaapüin nünüiki, nnojotsü jiꞌrüin nukuaippa, je nnojoliishii jüüjüüin ekii jia süpüla tü nümakat jümüin.
“Jiyouktüin taya. Nnojoliishii jia jüüjüüin tamüin süpüla shiiꞌiranajaainjatüin jaaꞌin tatüma. Saaꞌin jümüin, eeinjana jia nümaa Maleiwa süpüla kaꞌikat süpüshua sünainjee neꞌe jaashajeꞌerüin waneepia tü karaloukta nüchikimaajatkat. Taya tayakai chi saashajaakai achiki, chi anii joo ayouktünüin jütüma.
“Nnojoishi taya achajaashin suꞌwaajaa wayuu maaꞌulu yaa.
Otta tatüjaa aaꞌuna jia sünain nnojolin alin chi Maleiwakai jüpüla.
Sünain tayain nüjünalain chi Tashikai süpüla laülawaa, nnojoishi kasajachin taya jümüin. Aluꞌujasa müleka nüntüle joo jaꞌakamüin wane wayuu eekai nüküjiraain neꞌe nüchiki, kamaneejeena jia nümüin.
Nnojoishii jia anoujeein tanain, süka shiain keeꞌireein neꞌe jaaꞌin juꞌwaajüneein sütüma wayuu, je nnojotsü keeꞌireein jaaꞌin aaꞌinraa tü talatajaikat amaa Maleiwa, chi waneeshikai Maleiwain.
“Nnojoleechi tayain aküjüin nümüin chi Tashikai jüchiki sünain kaainjaraliin jia. Shieerü tü nikirajapüꞌükat anain Moisés aküjaka jüchiki sünain kaainjaraliin jia, tü oꞌtteꞌenneetkat atüma jia saaꞌin jümüin.
Müleka shiimüinreje sünain jünoujain nünüiki Moisés, jünoujainje tanüiki süka tayaꞌinya neꞌe nüshajüin achiki.
Saaꞌu nnojolüin jünoujain tü nüshajakat achiki, nnojoleerü jünoujain tü taküjakat jooluꞌu jümüꞌinya”, nümakalaka Jesús namüin na laülaashii judíokana.
Nuꞌunakalaka Jesús Jerusalénjee nüchikua Galileamüin. Shiasa mapa süchikijee nüntüin, oꞌunüshi nia namaa na nikirajüinkana suluꞌu wane anua waneemüin saꞌata tü palaa kanüliakat Galilea. (Otta suwalaꞌata sünülia tü palaakat, Tiberias.)
Okoutsü wayuu watta saalin nüchiirua Jesús süka suuꞌui, süka shiꞌrüin nia sünain aaꞌinraa tü kasa anasü nütüjakat apüleerua Maleiwa nümüiwa, maa aka eiyajaa wayuu eekai ayuulin.
Je Jesús namaa na nikirajüinkana, oꞌunüshii saaꞌumüin wane namünashii. Naikkaajaakalaka süpüla nekirajünüinjanain nütüma.
Alüꞌütsü joo sükalia tü Pascuakat, tü nemiꞌirakat na judíokana.
Niꞌrapa Jesús süntapaatüin watta saalin wayuuirua nünainmüin, nümakalaka nümüin Felipe: —¿Jaleena waya ayalajüin eküülü shikajatkat watüma tü wattakat saalin wayuu?
Asakitshi Jesús sünain tüü süpüla nütüjaainjatüin neꞌe saaꞌu sünain jameerüin nünüiki niꞌipajee. Nütüjaatüjülia aaꞌu Jesús tü naaꞌinrüinjatkat.
Nüsouktakalaka Felipe niꞌipajee: —Atak, wainma neerü sücheküin shiküinria türa wayuukolüirua. Jaꞌitakajaꞌa paliruwalin neꞌe neküin, nnojoleerü ekeraajüin naka shiꞌyataainjut wane wayuu soꞌu mekiisat kashi.
Nümakalaka jooluꞌu wane, chi kanüliakai Andrés, chi nimüliakai Simón Pedro:
—Aniꞌisa wane jintüi kamaꞌanashi jaꞌraisü panchen aainjuushi süka “cebada”, otta piamasü neꞌe jimechen asijuushi. Nnojolujaꞌa keraainjatüin namaa napüshua —nümakalaka Andrés nümüin Jesús.
Nümakalaka Jesús namüin na nikirajüinkana: —Anakaja müleka jüikkaleꞌerüle tü wayuukolüirua mmaluꞌu. Eesü wainma alama yala je süikkaajaakalaka tü wayuukolüirua saaꞌu tü alamakat. Eejana maa aka 5.000 tooloyuu saꞌaka tü wayuukolüirua süpüshua.
Niasa Jesús, naapaakalaka tü pankat sünain naapüin analuꞌut nümüin Maleiwa saaꞌu. Niitajakalaka joo tü pankat namüin na nikirajüinkana süpüla neitajüin sümüin tü wayuukolüirua süpüshua yaasükalüirua joyojoyolüin. Akaajaa sukuaippa tü jimekat nütümaya. Eküshii naya napüshualeꞌeya, emirashii sünainjee.
Shiasa emirapa tü wayuukolüirua, —Jükotchajapa tü süpütaalakat suulia mojujain —nümakalaka Jesús namüin na nikirajüinkana.
Sükotchajünakalaka tü süpütaalakat, maa aka poloo piammüin kattoꞌui süpütaala tü jaꞌraisükat pan süchikijee shikaain tü wayuukolüirua.
Shiasa neꞌrapa na wayuukana tü naaꞌinrüitpakat Jesús sünain shiain tü nütüjakat apüleerua Maleiwa nümüiwa, oꞌttüshii naya sünain aashajaajirawaa nüchiki sünain maa: —Shiimüintaajaꞌaya Jesús sünain niain chi Nünüikimaajachikai Maleiwa, chi antajachikai anülia saꞌakamüin wayuu.
Otta müshia Jesús, süka niyaawatüin naaꞌu na wayuukana sünain neꞌitaweein nia süpüla aluwatawaa, oꞌunajaashi nia noulia nüchikua saaꞌumüin wane namüna naata.
Shiasa motsopa kaꞌi, ashakanuwaashii na nikirajüinkana Jesús yalajee saaꞌujee tü namünakat solumüin tü palaakat.
Shiasa mapa aipaꞌa, süka nnojolüin nüntüin Jesús napülamüin, oꞌotooshii naya suluꞌu tü naꞌanuainkat süpüla aleꞌejaa waneemüin saꞌata tü palaakat eemüin tü pueulo kanüliakat Capernaum.
Shiasa süchikijee noꞌunüin suluꞌu tü anuakat maa aka aippirua kilómetro, napanapajakalaka joo wane wawai. Katsüinsü maꞌi joo tü palaakat sütüma. Neꞌrakalaka jooluꞌu Jesús alüꞌülaain nachiirua sünain waraittüin nia sooꞌopünaa tü palaakat. Süka nnojolüin natüjaain naaꞌu sünain niain Jesús, mmotshii naya.
—Nnojo mmolüin jia. Taya tayakai jiꞌraka —nümakalaka Jesús namüin na nikirajüinkana.
Talatakalaka maꞌi naaꞌin nikerolapa Jesús suluꞌu tü anuakat, je nantalaa namakaꞌa sotpaꞌamüin tü palaakat eemüinjanale nantüin.
Shiasa mapa waneemüin kaꞌikat, moꞌunüinsat tü wattakat saalii wayuu chajee waneejee saꞌata tü palaakat eejanale nekaain paala tü pan naapakat Jesús namüin. Süka natüjaain naaꞌu sünain noꞌunüin na nikirajüinkana suluꞌu tü waneesükat anua eejatkat paala sotpaꞌa tü palaakat sümaa nnojolin namaain Jesús, nnojotsü nayaawatüin aaꞌu jamüin nukuaippa Jesús.
Süntakalaka jooluꞌu wane anuairua chajee suluꞌujee tü pueulokat Tiberias sotpaꞌamüin tü palaakat eejatüle paala naapüin chi Senyotkai analuꞌut nümüin Maleiwa saaꞌu tü pankat sümaa nikirüin tü wayuukolüirua.
Otta müsia tü wayuukolüirua, sünain nayaawatüin saaꞌu sümaa nnojoliin Jesús ooꞌulaka na nikirajüinkana, noꞌunakalaka chajee suluꞌu tia anuakalüirua Capernaummüin süpüla nachajaainjachin nüchiki Jesús.
Nantapa na wayuukana nünain Jesús chaꞌaya Capernaum, namakalaka nümüin: —Ekirajüikalee, ¿joujachi pia antüin yaamüin yaa?
Nüsouktakalaka Jesús namüin: —Tamüsü paala jümüin tü shiimüinkat: Jüchajaa achikichi neꞌe taya süka emirain jia tatüma süka tü pankat, nnojotsü sükajeejatüin jiyaawatüin saaꞌu tü taaꞌinrakat juꞌupala, tü nütüjakat apüleerua Maleiwa nümüiwa.
Nnojo kachiiruain jaaꞌin tü eküülü atüjakat ajaꞌlajawaa, shia kachiirua jaaꞌin tü eküülü katüinjatkat atüma joꞌu waneepia nümaa Maleiwa. Shia tü eküülü taapeekat jümüin tayakai chi Shipayakai Wayuu, süka laülaain taya süpüla tia nütüma chi Tashikai Maleiwa —nümakalaka Jesús namüin na wayuukana.
Nasakirakalaka Jesús: —¿Kasa waaꞌinrüinjatka süpüla wekeraajüinjatüin tü nüchekakat Maleiwa wapüleerua? —namakalaka.
Asouktüshi Jesús neꞌipajee: —Tü nüchekakat Maleiwa jüpüleerua, shia jünoujainjanain tanain tayakai chi nüjünalakai —nümakalaka namüin.
Namakalaka na wayuukana nümüin Jesús: —Sotüsü waaꞌin tü ashajünakat nachiki na watuushikana sümaiwa paala, makat mayaa: “Eküshii naya nütüma tü pan chajeejatkat iipünaajee”, müsü. Otta müsia jooluꞌu, anakaja müleka paaꞌinrüle woꞌupala wane kasa anasü, tü nütüjakat apüleerua Maleiwa nümüiwa, maa aka tü aaꞌinnakat paala namüin na watuushikana chaꞌaya isashiipaꞌa sünain saapünüin waneepia namüin nütüma Maleiwa tü pan kanüliakat “maná” münüin. Müleka piiꞌiyatüle wamüin sünain shiimüin piain chi nüjünalakai Maleiwa, kapüleerü waaꞌin tü pümakat wamüin —namakalaka nümüin Jesús.
Nümakalaka Jesús namüin: —Tamüsü paala jümüin tü shiimüinkat: Tü eküülü naapakat paala Moisés namüin na jutuushikana, nnojotsü shiain tü pan chajeejatkat iipünaajee. Nia chi Tashikai nümüiwa aapaka jümüin tü pan shiimüinsü iipünaajeejatkat.
Tü pan naapakat chi Maleiwakai, nia chi ashakatakai chajee iipünaajee nümaꞌanajee, nia chi aapünakai atüma kataa oꞌu sümüin wayuu süpüshua —nümakalaka Jesús namüin.
—Ekirajüikalee, paapa tia pankat wamüin waneepia —namakalaka nümüin Jesús.
Asouktüshi Jesús: —Müshi tachikua: Taya chi pan iipünaajeejachikai. Maa aka katsüin naaꞌin na jutuushikana sütüma tü eküülü naapakat Moisés paala namüin, sümaa nnojolüin jamüsirüin je nnojolüin miyaasüin, akaweenia jiakana talateerü jaaꞌin müleka jünoujüle tanain süka shiiꞌiranajaweerüin jaaꞌin.
Akanasaꞌa manoujüinyeein jia tanain, maa aka tü tamayütkat, mayaashije jiꞌrüin taya.
Otta chi wayuu eekai niꞌitaain chi Tashikai süpüla niainjachin tapüshin, anoujeechijaꞌa tanain. Je sükajee tia, nnojoleechi taleejüin nia.
“Ashakatüshi taya yaamüin chajee iipünaajee süpüla taaꞌinrüinjatüin tü talatakat atüma naaꞌin Maleiwa chi kajünalakai taya, nnojotsü shiain süpüla tü talatakat atüma neꞌe taaꞌin tayakai tamüiwa.
Nnojotsü nücheküin Maleiwa süpüleerua amüloulinjatüin toulia süchikijee ouktaa waneesükaijeꞌe naꞌakajee napüshua na niꞌitaakana süpüla nayain tapüshin. Shia nüchekaka napüleerua tasoꞌireꞌerüinjateerüin naaꞌin napüshua soꞌuweena tü kaꞌi süsaleetkat oꞌu saainjala tü manoujainsatkalüirua.
Nücheküin chi Tashikai süpüleerua shiiꞌiranajaainjatüin naaꞌin napüshua na eekai nanoujain tanain sümaa nayaawatüin taaꞌu sünain tayain chi Nüchonkai Maleiwa. Eejeena naya nümaa süpüla kaꞌikat süpüshua, süka shiimüin sünain tasoꞌireꞌerüinjateerüin naaꞌin napüshua soꞌuweena tü kaꞌi süsaleetkat oꞌu saainjala tü manoujainsatkalüirua”, nümakalaka Jesús namüin na wayuukana.
Otta müshiꞌiya na laülaashii judíokana sütüma tüü, noꞌttakalaka sünain mojuin nanüiki nümüin Jesús, süka “Taya tayakai chi pan ashakatakai chajee iipünaajee”, nümüichipain namüin.
Aashajaajiraashii naya sünain maa: —Shiimüin sünain weꞌraajüin chi nüshikai je tü niikat. ¿Nnojoishi niain neꞌe chi nüchonkai José? ¿Jamakuaippatkaꞌa joo tü nümakat wamüin sünain nüshakatshin chajee iipünaajee nümaꞌanajee Maleiwa? —namakalaka na judíokana.
Nümakalaka Jesús namüin: —Juuꞌulaa suulia mojuin jünüiki tamüin.
Napüshua na antakana tanainmüin, tasoꞌireꞌereena aaꞌin soꞌuweena tü kaꞌi süsaleetkat oꞌu saainjala tü manoujainsatkalüirua. Otta chi eekai nnojolin eenakuushin nütüma chi Tashikai kajünalakai taya, nnojoleechi antüin tanainmüin.
Soto jaaꞌin tü ashajünakat paala nütüma wane nünüikimaajachikai Maleiwa nooꞌopünaa na anteenakana tanainmüin, müsü mayaa: “Ekirajüneerü wayuu süpüshua nütüma Maleiwa”, müsü. Je jooluꞌu, tamüshii paala jia: Napüshua na wayuu kapülakana aaꞌin nünüiki chi Tashikai shiiꞌiree nashatüin tü nikirajakat anain, anteena naya tanainmüin.
“Nnojoishi taya aküjashin jümüin süchiki sünain niꞌnnüin chi Tashikai sütüma wayuu. Chi eꞌrakai chi Tashikai, taya tayakai tamüiwa süka chajeꞌewalin taya nümaꞌanajee.
“Tamüsü paala jümüin tü shiimüinkat: Chi wayuu eekai niꞌitaain naaꞌin sünain anoujaa tanain, eeꞌiranajaweerü naaꞌin süpüla eeinjachin nia nümaa Maleiwa süpüla kaꞌikat süpüshua.
Müshi taya tachikua: Tayaꞌa chi pan katakai atüma soꞌu wayuu.
Mayaasüje nekapüꞌüin na jutuushikana paala sümaiwa tü eküülü kanüliakat ‘maná’ münüin chaꞌaya isashiipaꞌa, ayatshii ouktüin sümaa nnojolüin shiiꞌiranajaain naaꞌin.
“Otta müsia tü pan chajeejatkat nümaꞌanajee Maleiwa iipünaajee, ashakatüitpa. Chi eekai niküin shia, nnojoleechi amüloulin.
Taya tayakai chi pan ashakatakai nümaꞌanajee Maleiwa, taya chi katakai atüma soꞌu wayuu. Chi eekai niküin tü pankat, eejeechi nümaa Maleiwa süpüla kaꞌikat süpüshua. Tü pan taashajaakat achiki jümaa, shia tü teꞌiruku taapüinjatkat süpüla katüinjatüin soꞌu wayuu wainma”, nümataalakalaka Jesús namüin na judíokana.
Naashichijaakalaka na judíokana nümüin Jesús saaliijee tü nümakat namüin. Naꞌülüjiraakalaka sünain maa: —¿Jamüshikai chira wayuukai naapüinjatkaꞌa niꞌiruku wamüin süpüla weküinjatüin shia? —namakalaka.
Nümakalaka Jesús namüin: —Tamüsü paala tü shiimüinkat jümüin: Müleka nnojorule jiküin tü teꞌirukukat tayakai, chi Shipayakai Wayuu, je müleka nnojorule jüsüin tü tashakat, shiimüin sünain nnojoleerüin katüin joꞌu.
Otta chi eekai niküin tü teꞌirukukat sümaa nüsüin tü tashakat, eeꞌiranajaweerü naaꞌin süpüla eeinjachin nia nümaa Maleiwa süpüla kaꞌikat süpüshua, je tasoꞌireꞌereerü naaꞌin soꞌuweena tü kaꞌi süsaleetkat oꞌu saainjala tü manoujainsatkalüirua.
Süka jamüin, tü teꞌirukukat, shiimüin sünain eküülüin, je tü tashakat, shiimüin sünain asüüshin.
Chi eekai niküin tü teꞌirukukat sümaa nüsüin tü tashakat, wanaawajiraweerü naaꞌin tamaa je eeweechi taya waneepia nümaa.
“Ajütünüshi taya nütüma chi Tashikai, chi katakai atüma soꞌu wayuu, sümaa naapüin tamüin kataa oꞌu. Akaweechia chi wayuu eekai niküin tü teꞌirukukat, taapeechi amüin nia kataa oꞌu.
Tayakai, taya chi pan ashakatakai chajee nümaꞌanajee Maleiwa. Nnojoishi taya müin aka saaꞌin tü eküülü kanüliakat ‘maná’ nekapüꞌükat na jutuushikana. Mayaasüje neküin shia, ayatshiꞌiya ouktüin naya. Otta chi eekai niküin tü pan iipünaajeejatkat, eejeechi nümaa Maleiwa süpüla kaꞌikat süpüshua”, nümakalaka Jesús namüin.
Shiairajaꞌa neꞌe nünüiki Jesús namüin na wayuukana chaꞌaya Capernaum suluꞌu tü ekirajüleekat na judíokana.
Sütüma tü nümakat Jesús, sümakalaka wainma tü wayuukolüirua waraittiraapüꞌükat nümaa: —Nnojotsüsaꞌa kapüleein waaꞌin tü nümakat wamüin. Nnojoleerü wountüin —namakalaka.
Nütüjaapa saaꞌu Jesús nojuunajee sünain mojuin nanüiki nümüin, nümakalaka namüin: —¿Mojushiisü jümüin tü tamakat?
¿Shia cheje jameematüin jünüiki müleka jiꞌrüle taya, chi Shipayakai Wayuu, sünain oꞌunaa tachikua chaa iipünaamüin eejachire paala taya?
“Anakaja jütüjaale saaꞌu wane kasa: Nnojoleerü eeꞌiranajaain saaꞌin wane wayuu sütüma tü kasa saaꞌinrakat neꞌe sümüiwa, nieechi eeꞌirataka chi Naaꞌinkai Maleiwa. Otta müshiꞌiya jiakana, müleka kapürale jaaꞌin tü pütchi tamakat jümüin, aapüneechi jümüin chi Naaꞌinkai Maleiwa katüinjachikai atüma joꞌu.
Eeshii jaꞌaka eekai nnojolüin nanoujain tanain mayaasüje jaapajüin tanüiki”, nümakalaka Jesús namüin. Nümüsü tüü süka nütüjaatüjülüꞌinya saaꞌu paala sünain eein wayuu nnojolüinjatkat anoujain nünain je jaralinjachin chi wayuu aapüinjachikai nikii.
Nümakalaka Jesús nüchikua: —Shiajaꞌa tü tamakat paala: Chi wayuu eekai nnojolin eꞌitaaushin nütüma chi Tashikai süpüla anoujaa tanain, müichia nnojolin antüin tanainmüin —nümakalaka namüin.
Süchikijee tia, ooꞌulaayaa müsü wainma tü wayuukolüirua waraittiraapüꞌükana nümaa.
Nüsakirakalaka Jesús na polookana piammüin nikirajüin: —Jama jiakana, ¿jamüinjatü jukuaippa? ¿Oꞌuneeshii jia tamaꞌanajeꞌeya?
Nüsouktakalaka Simón Pedro nümüin Jesús: —Senyotkalee, nnojotsü wayuu eekai müin aka pia woꞌunüinjachikai anainmüin, süka shiimüin sünain shiiꞌiranajaaitpain waaꞌin sütüma pünüiki süpüla eeinjanain waya waneepia nümaa Maleiwa.
Ayatüinjana waya sünain anoujaa pünain, süka watüjaain paaꞌu sünain piain chi Maainjalasaikai ajütünakai wanainmüin nütüma Maleiwa —nümakalaka nümüin Jesús.
Nümakalaka Jesús: —Shiimüin sünain jüneekuushin tatüma jüpüshua, jiakana polookana piammüin. Otta waneeshia jaꞌakajee, oonooshi sümaa nünüiki chi Yolujaakai —nümakalaka namüin.
(Chi naashajaakai achiki Jesús, nia Judas chi nüchonkai Simón Iscariote. Mayaainje niain napüshi na polookana piammüin aneekuushikana nütüma Jesús, niaꞌa neꞌe aapajachika nikii Jesús mapeena.)
Shiasa süchikijee tia, makatüshi Jesús suluꞌu tü mmakat Galilea sünain waraittaa suluꞌupünaa tü pueulokalüirua. Nnojoishi aleꞌejeein chamüin Judeamüin, süka nuꞌutüneein aaꞌin natüma na laülaayuu judío chakana chaꞌaya.
Otta sülüꞌülapa tü miꞌiraa kanüliakat “Tü Lumakalüirua” chaꞌaya Jerusalén natüma na judíokana,
namakalaka na nimüliayuukana Jesús nümüin sünain nemeꞌerainpalain nia: —Anakaja puꞌunüle yaajee yaa chamüin chaꞌaya Judeamüin sünainmüin tü miꞌiraakat süpüla neꞌrüinjanain na pikirajüinkana tü kasa paaꞌinrakat.
Müleka shiimüinre sünain paaꞌinrüin tü kasa anasü nütüjakat apüleerua Maleiwa nümüiwa, piiꞌiyata shia sümüin wayuu süpüshua. Nnojoleechi eꞌnnaajünüin pia sütüma wayuu wainma müleka punujulajüi tü paaꞌinrakat suulia —namakalaka nümüin.
Mayaainje nuwalayuuin naya, nnojoishii anoujain nünain.
Nüsouktakalaka Jesús namüin: —Nnojoyülia antüin tü takaliakat süpüla oꞌunaa chamüin. Otta jiakana, eeshii süpüla juꞌunüin soꞌu kaꞌi eekai eein neꞌe.
Nnojotsü kasain maalinjatüin anainjee jia süpüla tü wayuukolüirua sainküin mma. Otta tayakai, kanainshi naaꞌin saaliijee taküjüin namüin sünain kaainjalain tü naaꞌinrakat.
Juꞌuna jumata sünainmüin tü miꞌiraakat chaꞌaya Judeamüin. Nnojoishi taya oꞌunajachin jooluꞌu, süka nnojoliyülüin kettaain takalia süpüla oꞌunaa —nümataalakalaka Jesús namüin.
Makatakalaka joo Jesús kojuya kaꞌi sooꞌomüin yaa suluꞌu tü mmakat Galilea.
Süchikijee noꞌunüin na nimüliayuukana Jerusalénmüin sünainmüin tü miꞌiraakat, oꞌunüshi Jesúsya. Nüntakalaka chamüin sujuunajee wayuu süpüla nnojolinjachin niꞌnnüin sütüma.
Je na laülaayuu judíokana chaꞌaya Judea, nasukajaa achikichi Jesús sünain tü miꞌiraakat sünain: —¿Jalashi cheje eera nia? —sünain namüin.
Ejejeraasü nüchiki Jesús wainma tü eꞌrajüsükalüirua sukua tü miꞌiraakat. “Analeeshi chi wayuukai”, müshii waneeirua. Je tü waneeirua, “Nnojoishi nia anamiain. Aküjüshi naꞌalain sümüin wayuu”, müshii.
Nnojoishi naashajaain achiki Jesús noꞌupala na laülaayuu judíokana süka mmolüin naya neema.
Maa aka shiatapünaa tü miꞌiraakat, nikerolokoloko Jesús suluꞌumüin süpaatiase tü aꞌwaajüleekat Maleiwa süpüla ekirajaa tü wayuu eꞌrajüsükalüirua sukua tü miꞌiraakat.
Otta na laülaayuu judíokana, ponusü maꞌi naaꞌin tü nümakat Jesús namüin na wayuukana. —¿Jamüshi cheje eera nütüjaaka saaꞌu kasa wainma sümaa nnojolin ekirajuushin nia maa aka waya? —namakalaka.
Nümakalaka Jesús namüin: —Tü tekirajakat anain, nnojotsü pütchin taleꞌeruꞌujeejatü neꞌe, naapajala tamüin chi kajünalakai taya.
Chi wayuu eekai naaꞌinreein tü nüchekakat Maleiwa nüpüleerua, nütüjaweerü aaꞌu tü tekirajakat anain müleka nümaꞌanajeejatüle Maleiwa ooꞌulaka pütchire neꞌe taleꞌeruꞌujeejatü.
Chi wayuu eekai nikirajüin shiiꞌiree kojuteein nia sütüma wayuu, ekirajüshi süka pütchi nüleꞌeruꞌujeejatü neꞌe. Otta tayakai, ekirajüshi süpüla niainjachin kojutüin chi kajünalakai taya. Je sükajee tia, jütüjaweechi aaꞌu taya sünain shiimüin tanüiki waneepia. Müichia taya nnojolüin aküjain alawaa.
Juꞌutee aaꞌinchi taya süka nnojolin toonooin sümaa nünüiki Moisés saaꞌin jümüin. Otta jiakana, mayaainje jiain aapünüin amüin tü nuluwataakat anain Moisés, nnojotsü waneesüyaakaije jaꞌaka eekai soonooin sümaa tü nümakat jümüin —nümakalaka Jesús namüin na laülaayuu judíokana.
Nasouktakalaka na wayuukana napüshua sümaa patatüin naya sütüma tü nümakat namüin: —Mamainnataashi pia sütüma kaleꞌeruꞌuin yolujaa. ¿Jarai chi oꞌuteeka paaꞌin?
Nümakalaka Jesús namüin na wayuukana: —Süka taaꞌinrüin wane kasa anasü juꞌupala, tü nütüjakat apüleerua Maleiwa nümüiwa, mojushiisü jümüin süka taaꞌinrüin shia soꞌu sükalia eemerawaa süka aꞌyatawaain shia saaꞌin jümüin.
Otta jiakana, aꞌyataapüꞌüshii jia soꞌu sükalia eemerawaa sünain jiꞌyotooin nüta chi jüchonkai süpüla joonooin sümaa tü nuluwataakat anain Moisés. (Otta na aluwataakana sünain, naya na jikiishiikana nüpülapünaa Moisés.)
Saaꞌu jiꞌyotooin nata na jüchooinkana soꞌu sükalia eemerawaa süpüla keraainjatüin jütüma tü nuluwataakat anain Moisés, ¿jamakaꞌa jia jashichikaꞌa tamüin saaꞌu teiyajüin wane ayuuishi soꞌu sükalia eemerawaa süpüla anainjachin nia?
Müleka jülüjüle jaaꞌin tü taaꞌinrakat soꞌu kaꞌikat tia, jiyaawateechi aaꞌu taya sünain lotüin takuaippa je nnojoleena jia ayatüin sünain ayoujoo taya —nümakalaka Jesús namüin.
Naashajaajiraakalaka nooꞌopünaa Jesús waneeirua wayuu kepiashii Jerusalén sünain namüin mayaa: —Atak, shiimüin sünain niain chi noꞌuteekai aaꞌin na laülaayuukana.
¿Jamüshii koꞌutakaꞌa naya jooluꞌu wanaa sümaa naashajaain suꞌupala tü wayuukolüirua? ¿Nayaawatataaichipale aaꞌu sünain niain chi Cristokai anülia, chi Nüneekajalakai Maleiwa?
Otta saaꞌin wamüin, nüntapa Cristo, nnojoleerü atüjaanüin aaꞌu sünain jalajeꞌewalin nia. Otta chii, watüjaa aaꞌut sünain jalajeꞌewalin —müsü tü wayuukolüirua.
Otta müshia Jesús, wanaa sümaa nikirajüin tü wayuukolüirua yaa suluꞌu tü süpaatiasekat tü aꞌwaajüleekat Maleiwa, nuwoottaakalaka sünain maa: —Jiꞌraajayaain taya jaaꞌinruꞌu, jütüjaayaa aaꞌuchi taya jaaꞌinruꞌu sümaa jalajeꞌewalin taya. Otta antüshiwalain taya süka taaꞌin neꞌe tamüiwa. Ajütüüshi taya nütüma Maleiwa chi nnojoikai jiꞌraajüin. Je pansaasü nünüiki waneepia.
Teꞌraajüin nia süka chajeejachin taya nümaꞌanajee je süka nuluwanaajalain taya —nümakalaka Jesús sümüin tü wayuukolüirua.
Narütkaakalaka jooluꞌu wane laülaayuu judíokana nünainmüin Jesús süpüla nataꞌülüinjachin nia saaliijee tü nümakat sünain chajeejachin nümaꞌanajee Maleiwa. Mayaashiije nataꞌüleein nia, nnojoishi nountüin neꞌitaain najapü nünain. Süka jamüin, nnojoliyülia kettaain nükalia Jesús süpüla ataꞌünnaa.
Otta saꞌaka tü wayuukolüirua, eesü wayuu wainma eekai sünoujain nünain Jesús sünain niain Cristoin, chi Nüneekajalakai Maleiwa. Aashajaajiraashii naya sünain müin mayaa: —Je saashin tü ekirajünapüꞌükat anain waya nüchiki chi Nüneekajalakai Maleiwa, naaꞌinreerü wainma kasa anasü nüntapa, tü nütüjakat apüleerua Maleiwa nümüiwa. Je jooluꞌu, süka weꞌrüin Jesús sünain naaꞌinrüin tia, wanoujaitpa sünain niain Cristoin —namakalaka.
Naapakalaka na fariseokana sünüiki tü wayuukolüirua sünain nejejeraain nüchiki Jesús. Na laülaayuushiikana naꞌakajee na sacerdote judíokana ooꞌulaka na fariseokana, najütakalaka nünainmüin Jesús waneeirua susurulaatseirua tü aꞌwaajüleekat Maleiwa süpüla nataꞌülüinjachin nia.
Je nantapa nünainmüin Jesús, naapüin nünüiki sünain nikirajüin tü wayuukolüirua sünain maa sümüin: —Yaajeechi taya jümaa soꞌu palit kaꞌi neꞌe. Je süchikijee, oꞌuneechi taya eemüin chi kajünalakai taya.
Jüchajaweechi achiki taya, otta nnojoleechi jüntüin anain taya. Nnojoleerü juuntüin oꞌunaa chamüin eemüinjachire taya.
Aashajaajiraashii jooluꞌu na laülaayuu judíokana sünain maa: —¿Jalawai cheje oꞌunüin jooluꞌu chii, nnojolinjachikaꞌa wantüin nünain naashin? ¿Chainjaittaale eera naꞌakamüin na wapüshi kepiakana saꞌaka tü wayuukolüirua griegokat anülia, süpüla nikirajüinjanain na griegokana?
¿Jamaluꞌut cheje eera nünüiki nümakalaka wamüin: “Jüchajaweechi achiki taya, otta nnojoleechi jüntüin anain taya”? ¿Je jamaluꞌut nütüma tü “Nnojoliiyülia juuntüin oꞌunaa chamüin eejeechire taya” nümakat?
Je soꞌu tü kaꞌi sajaꞌlajaakat oꞌu tü miꞌiraakat, tü kaꞌi alanaꞌaleekat sünain anain, nüshaꞌwalaakalaka Jesús sünain maa sümüin tü wayuukolüirua emetut: —Chi eekai münyaasüin, anashi nüntüle tanainmüin nüsaiwa,
maa aka tü ashajünakat suluꞌu tü nüchikimaajatkat Maleiwa makat: “Chi eekai nünoujain tanain, meerü aka süparalakai wüin suluꞌu naaꞌin, tü katakat atüma soꞌu wayuu” —nümakalaka Jesús.
Tü wüin nümakat Jesús, nia chi Naaꞌinkai Maleiwa aapüneechikai namüin na eekai nanoujain nünain. Maapujuyülia nia süka nnojoliyülin ayalennüin Jesús iipünaamüin nünainmüin chi Maleiwakai.
Shiasa suꞌuluku tü eꞌrajüsükat sükua tü miꞌiraakat saapapa nünüiki Jesús, müshii yaa: “Shiimain sümaa niain chi Nünüikimaajachikai Maleiwa ajütünajachikai soꞌuweena wane kaꞌi saꞌakamüin wayuu”.
Otta sünüiki waneeirua: —Nia chi Cristokai anülia, chi Nüneekajalakai Maleiwa —müshii. Otta waneeirua: —¿Chajeꞌewalinjachika joo chi Cristokai Galileajee? Nnojottaa.
Saashin tü nüchikimaajatkat Maleiwa, niainjachi wane nuuꞌuliwoꞌu David, je chajeꞌewalinjachi Belénjee eejechinkale kepiain David —sümakalaka.
Nnojotkalaka wanaawain saaꞌin tü wayuukolüirua nooꞌopünaa Jesús.
Mayaainje nataꞌüleein nia waneeirua, nnojotsü nountüin neꞌitaain najapü nünain.
Naleꞌejakalaka joo na susurulaatsekana tü aꞌwaajüleekat Maleiwa eemüin na laülaayuushiikana naꞌakajee na sacerdote judíokana ooꞌulaka na fariseokana. Nasakinnakalaka natüma: —¿Jamüshi nnojoikaꞌa jüntirüin nia yaamüin?
Nasouktakalaka na surulaatkana namüin: —Saaꞌin wamüin, nnojotsü wayuu eekai kemeꞌeriain maꞌi sünüiki maa aka niakai.
Namakalaka joo na laülaashii judíokana namüin sünain nemeꞌerainpalain naya: —¿Kapülaitpa jaaꞌin jiakanaya joo tü alawaa aküjünakat nütüma?
Otta waꞌaka wayakana na laülaayuushii judíokana ooꞌulaka na fariseokana, nnojotsü eein eekai sünoujain nünain. Je müleka sünoujüle nünain tü wattakat saalii wayuu, nnojotsü jamajatüin wamüin. Matüjaainsalii naya saaꞌu tü nuluwataakat anain Moisés —namakalaka.
Wanaa sümaa naashajaajiraain na laülaashiikana, nüsouktakalaka joo waneeshia fariseo chi kanüliakai Nicodemo, chi antakai paala nünainmüin Jesús:
—Saashin tü nuluwataakat anain waya Moisés, nnojotsü anain müleka weꞌitaale wane wayuu süpüla süsalainjachin naainjala süpülapünaa saapünüin nünüiki naaꞌujiraa —nümakalaka Nicodemo namüin na nüpüshikana.
Nasouktakalaka nümüin: —¿Galileajeꞌewaijaꞌa jooluꞌu pia? Müleka paashajeꞌerüle tü nüchikimaajatkat Maleiwa, piyaawateerü aaꞌu sünain nnojolin Galileajeꞌewalinjachin wane nünüikimaajachi Maleiwa —namakalaka nümüin.
Süchikijee tia, noꞌunakalaka napüshua nepialuꞌumüin.
Oꞌunüshi Jesús saaꞌumüin wane wutai kanüliasü Olivos süꞌütpaꞌasü Jerusalén.
Je shiasa mapa wattaꞌa maalü waneemüin kaꞌikat, aleꞌejaashi nia Jerusalénmüin suluꞌumüin süpaatiase tü aꞌwaajüleekat Maleiwa. Nüikkalaakalaka süpüla nikirajüinjatüin tü wayuukolüirua eekai süntüin nünainmüin.
Otta na karalouktamaajanakana je na fariseokana, nantitkalaka joo wane jierü nünainmüin Jesús. Nataꞌülüin shia süka sümaꞌüjaain nümaa wane wayuu nnojoikai suꞌwayuusein. Nantirüin shia suꞌupala wayuu süpüshua
sümaa namüin nümüin Jesús: —Ekirajüikalee, antüna aaꞌulu jietkat tüü sünain amaꞌüjawaa nümaa wane wayuu nnojoikai suꞌwayuusein.
Je saashin tü nüshajakat Moisés, ouktüinjatü süka aꞌinaꞌaluushin süka ipa wayuu eekai saaꞌinrüin makat aka tüü. ¿Jamüinjaꞌa eera pünüiki sooꞌopünaa tüü? —namakalaka.
Müsü nanüiki nümüin shiiꞌiree niweetirüin wane pütchi kasalajanainjatkat nümüin natüma. Otta Jesús, ejepülaashi sünain ashajaa süka najapü sünain tü mmakat.
Je saaꞌu masütaajuin naya sünain asakiraa nia, nüshaꞌwalaakalaka sünain nümüin wane pütchi namüin: —Chi eekai maainjalain yaa jaꞌaka, anashi niale palajachin sünain aꞌitaa —nümakalaka namüin.
Nejepülaakalaka Jesús nüchikua sünain ashajaa süka najapü sünain tü mmakat.
Sütüma tü nümakat Jesús, oꞌunayaa müshii naya waneꞌewai nakua sünain nayain oꞌunüin palajanaleꞌeya na alatüinakana ouyase. Je noꞌunapa napüshua, niaꞌala neꞌe apütüüka Jesús sümaa tü jietkat yaa shaꞌwatüin nüꞌütpaꞌa.
Ashaꞌwalaa müshia Jesús sünain nümüin sümüin: —¿Jalakuaishii jooluꞌu na wayuu aapüinjanaka pikii? —nümakalaka sümüin.
—Ekirajüikalee, nnojotsü jaralüin —sümakalaka. —Akaajaa tayakai, nnojolüinjatü pia taapüin ekii. Anakaja puꞌunüle. Otta jooluꞌu, puuꞌulaa pümata suulia kaainjalaa —nümakalaka Jesús sümüin.
Süchikijee tia, naashajaakalaka Jesús nüchikua sümüin tü wayuukolüirua sünain maa sümüin: —Müshiree aka taya saaꞌin wane anakia, süka shiyaawatüinjatüin saaꞌu tü shiimüinkat wayuu tatüma. Chi eekai tamaweein, eeꞌiranajaweerü naaꞌin tatüma müleka niꞌitaale naaꞌin sünain anoujaa tü shiimüin tekirajakat anain nia. Je müichia nia nnojolin waraittüin sümaa piyuushi otta maaꞌawaa suulia tü shiimüinkat —nümakalaka Jesús namüin.
Narütkaataalakalaka joo na fariseokana nachikua nünainmüin Jesús süpüla namajaainjanain nümüin: —Saaꞌu piain neꞌe aküjiraain püchiki, maawainsat tü pümakat wamüin —namakalaka.
Nüsouktakalaka Jesús namüin na fariseokana: —Mayaainje taküjiraain tachiki, pansaasü tü tamakat, süka tatüjaain saaꞌu sümaa jalajeꞌewalin taya otta jalamüinjachin taya. Aluꞌujasa jiakana, nnojotsü jütüjaain aaꞌu sümaa jalajeꞌewalin taya je sümaa jalamüinjachin taya.
Jiyoujüin taya süka neꞌe tü jülüjakat saaꞌin wayuu. Otta tayakai, nnojoishi antüshin süpüla kasalajanain tatüma sümüin saainjala wayuu.
Otta müleka süsarale shia saainjala tatüma, lotüsü maꞌi tü tamakat, süka nnojolin tamüiwain taya. Eeshi chi Tashikai tamaa, chi kajünalakai taya.
Saashin tü nüshajakat Moisés jüpüla, müleka wanaawale naküjala piamashii wayuu sooꞌopünaa nukuaippa wane wayuu, pansaasü tia.
Akaajaa müleka taküjiraale tachiki, pansaasü shia süka wanaawain sümaa tü nüküjakat tachiki chi Tashikai, chi kajünalakai taya. Je sükajee tia, anakaja müleka kapürale jaaꞌin shia —nümakalaka Jesús namüin.
Nasakirataalakalaka Jesús na fariseokana: —¿Jalakaꞌa joo chi püshikai paashin? Nüsouktakalaka namüin: —Nnojoishi jiꞌraajüin taya, je nnojoishi jiꞌraajüin chi Tashikaꞌiya. Müleka shiimüinreje jiꞌraajüin taya, jiꞌraajüinje wanaa tamaa chi Tashikai —nümakalaka namüin.
Nümüsü tüü wanaa sümaa nikirajüin yaa suluꞌu tü aꞌwaajüleekat süꞌütpaꞌa eere shiꞌitaanüin tü neerü asülajünakat. Mayaainje eejanain saꞌaka tü aapajüsükalüirua nünüiki wane kaꞌürülakana nia, nnojoishi ataꞌünnüin natüma süka nnojoyülüin keraain nükalia.
Süchikijee tia, aashajaashi Jesús nüchikua sümüin tü wayuukolüirua yaa suluꞌu tü aꞌwaajüleekat Maleiwa sünain nümüin mayaa: —Oꞌuneechi taya juulia mapeena. Jaꞌitakaje jüchajaawalainje tachiki, nnojoleerü juuntüin oꞌunaa chaa eemüinjachire taya. Oukteena jia sümaa jaainjala —nümakalaka Jesús namüin.
Otta na laülaayuu judíokana, naashajaajiraakalaka sünain maa: —¿Jamaluꞌut tü nümakat: “Nnojoleerü juuntüin oꞌunaa chaa eemüinjachire taya”? Oꞌuniraashijaittaale eera naaꞌin —namakalaka.
Ayatshi Jesús sünain yootüin namaa na wayuukana sünain nümüin mayaa: —Jiakana, yaajeꞌewalii mmoluꞌu saꞌaka wayuu. Otta tayakai, chajeꞌewai iipünaajee. Nnojoishi taya yaajeꞌewalin saꞌaka wayuu.
Taküjaitpa jümüin sünain oukteenain jia sümaa jaainjala. Müleka nnojorüle kapülain jaaꞌin tü tamakat sünain tayain tayakai chi taküjakai achiki, shiimain sünain oukteenain jia sümaa jaainjala —nümakalaka Jesús namüin.
—¿Jaraikai piawai? —namakalaka nümüin. Nüsouktakalaka Jesús: —Taküjatüjülia tantaiwaꞌaya jaꞌakamüin sünain jaralin taya. Je tamüshii jia jüchikua: Taya tayakai chi taküjakai achiki.
Isasü wainma tü kasa tamüinjatkat jümüin sünain tayoujüin jia saaliijee jiyouktüin tanüiki. Otta tü taküjakat jümüin jiakana sainküin mmakat, shia neꞌe tü nüküjalakat tamüin chi kajünalakai taya, süka pansaain waneepia tü nümakat tamüin —nümakalaka namüin.
Sükajee nnojolüin nayaawatüin saaꞌu sünain niain nüküjüin achiki chi Nüshikai namüin,
nümakalaka Jesús namüin: —Je soꞌuweena tü kaꞌi jükachereechikat oꞌu taya iipünaa, tayakai chi Shipayakai Wayuu, jütüjaweechi aaꞌu taya sünain tayain tayakai chi taküjapüꞌükai achiki je sümaa nnojolüin talaülaajain tamüiwa sünain aaꞌinraa tü kasa anasü taaꞌinrakat. Tü tamakat jümüin, shia tü pütchi naapajalakat tamüin chi Tashikai.
Otta chi Tashikai, chi kajünalakai taya, tamaashi waneepia. Nnojoishi nuuꞌulaain taya tamüiwa, süka taaꞌinrüin weinshi tü kasa talatakat atüma naaꞌin —nümakalaka Jesús namüin.
Je wainma tü wayuu aapajüsükalüirua nünüiki Jesús, kapülasü naaꞌin tü nüküjakat namüin sümaa nanoujain nünain.
Nümakalaka Jesús namüin: —Müleka joonoole sümaa tanüiki waneepia, shiimüinshaana jiain tekirajüin.
Je jiyaawateerü aaꞌu tü shiimainkat süpüla jujuittüinjanain sütüma suulia achepchiaa —nümakalaka namüin.
Otta na laülaayuu judíokana, nasouktakalaka nümüin Jesús sünain maa: —Wayakana, nuuꞌuliwoꞌu Abraham. Nnojoliishii waya süchepchiaajüin wayuu. ¿Jamaluꞌujaꞌa joo türa “jiyuꞌlaaiwa suulia achepchiee” pümakat wamüin?
Nümakalaka Jesús namüin: —Shiimüin tü tamakat jümüin: Chi wayuu eekai kaainjalain, süchepchiashi kaainjalaa.
Soto jaaꞌin tüü: Wane wayuu achepchiee, nnojoishi kasain nünain chi kachepchiakai. Aluꞌujasa wane nüchon, nia kasaka nünain waneepia.
Müleka nujuittirüle jia chi Nüchonkai Maleiwa, shiimüin sünain taashiinapain jia. Nnojoliinapa jia müinya aka wane achepchiee. Müinapa aka wane achonlu.
Tatüjaa aaꞌuna jia sümaa nuuꞌuliwoꞌuin Abraham. Otta saaꞌu nnojolüin kapülain jaaꞌin tanüiki, juꞌutee aaꞌinchi taya.
Taküja achikit jümüin tü niiꞌiyatakat chi Tashikai tamüin. Otta tü jaaꞌinrakat, shia tü nüküjakat achiki jümüin chi jüshikai —nümakalaka Jesús namüin na laülaayuu judíokana.
—Chi washikai, nia Abraham, chi kooꞌuliwoꞌukai waya —namakalaka nümüin. Nüsouktakalaka Jesús namüin: —Müleka shiimüinreje nüchooin jia Abraham, jaaꞌinrüinje tü kasa anasü naaꞌinrapüꞌükat.
Akaajasa jia, juꞌutee aaꞌinchi taya mayaainje taküjüin jümüin tü shiimain aküjünakat tamüin nütüma Maleiwa. Nnojotsü naaꞌinrüin Abraham kasa eekai müin aka tia, tü jaaꞌinrakat jiakana maaꞌulu yaa.
Shia jüshataka neꞌe tü kasa naaꞌinrakat chi jüshikai jüpüleerua —nümakalaka namüin. —Nnojoishii waya müin aka saaꞌin tepichi ajunalaa. Weꞌraajüin chi Washikai, nia chi Maleiwakai nümüiwa —namakalaka nümüin.
Nümakalaka Jesús namüin na laülaayuu judíokana: —Müleka shiimüinreje niain jüshin Maleiwa, aishije taya jüpüla süka chajeꞌewalin taya nümaꞌanajee Maleiwa. Niaꞌaya kajünalaka taya, nnojoishi antüshin neꞌe taya jaꞌakamüin süka taaꞌin tamüiwa.
Nnojotsü jiyaawatüin aaꞌu tü taküjakat achiki jümüin, süka nnojolüin kapülain jaaꞌin tanüiki.
Shia jaaꞌinreeka maꞌi tü kasa mojusü nüchekakat jüpüleerua chi sülaülakai yolujaa, süka niain shiimüin jüshin. Nia oꞌttatüjüikajaꞌa sünain uwomuyuwaa sümaiwa paala je ayatayüijaꞌa nia maaꞌulu yaa sünain. Nia kanainjeejachikaꞌaya tü alawaakat. Niyouktüin tü shiimüinkat, shia jülüjaka naaꞌin tü alawaakat waneepia.
Akaajaa jiakana, nnojotsü joonooin amaa tü tamakat jümüin süka shiain tü shiimüinkat.
Nnojotsü süpüla “wayuu kaainjarai pia” jümüinjatüin tamüin. Taküjain waneepia tü shiimüinkat jümüin, ¿jamüsü nnojotkaꞌa kapülain jaaꞌin shia?
Na eekai nüpüshin Maleiwa, kapülasü naaꞌin nünüiki. Otta jiakana, nnojotkaꞌa kapülain jaaꞌin nünüiki sükajeejatü nnojoliin nüpüshin jia —nümakalaka Jesús namüin.
Nasouktakalaka na laülaayuu judíokana sünain mojuluꞌulüin nanüiki nümüin Jesús: —Lotüsü tü wamakat püchiki sünain “Samariajeꞌewai pia je kaleꞌeruꞌushi pia yolujaa” wamüin pümüin.
Nümakalaka Jesús namüin: —Nnojoishi taya kaleꞌeruꞌushin yolujaa. Nia kojutka neꞌe tatüma Tashi. Otta tayakai jütüma, mojutsai.
Nnojoishi tayain keeꞌireein aaꞌin kojutuu sütüma wayuu. Nia chi Tashikai Maleiwa keeꞌireeka aaꞌin kojutüinjachin taya atümaa, süka niain kaneekajalain taya süpüla.
Shiimainkalaka maꞌi tü tamakat jümüin jooluꞌu: Chi wayuu eekai noonooin sümaa tanüiki, nnojoleechi eꞌrüin ouktaa —nümakalaka.
Nasouktakalaka na laülaayuu judíokana nümüin: —Piꞌra müsüjeꞌe, shia wamakajaꞌa pümüin sünain shiimüin kaleꞌeruꞌuin pia yolujaa. Abraham, ouktüshi ooꞌulaka napüshua na nünüikimaajanakana Maleiwa. ¿Jamakuaippalajaꞌa joo pünüiki “Chi wayuu eekai noonooin sümaa tanüiki, nnojoleechi eꞌrüin ouktaa” pümakalaka wamüin?
Abraham, ouktüshi ooꞌulaka napüshua na nünüikimaajanakana Maleiwa. ¿Piataale maꞌi alanaꞌaleein sünain miyoꞌuwaa noulia? ¿Jaraikai pia saaꞌin pümüin? —namakalaka nümüin Jesús.
Nüsouktakalaka Jesús namüin: —Müleka “wayuu anamia taya” tamüle neꞌe, matüjaajaꞌa aaꞌulu müleka shiimüinre je müleka alawaalein. Nia aꞌwaajaka taya chi Tashikai, chi Jümaleiwasekai jaajüin,
chi juꞌwaataakai aluꞌu sümaa nnojolin jiꞌraajüin nia. Aluꞌusa tayakai, teꞌraajüin. Müleka “nnojoishi teꞌraajüin” tamüle, meechi aka taya jiakana aküjakana alawaa. Shiimüin sünain teꞌraajüin nia je toonooin waneepia sümaa nünüiki.
Otta müshia chi jutuushikai Abraham, talatüshinka maꞌi süka nütüjaain saaꞌu sünain tantajachin soꞌuweena wane kaꞌi. Talatüsü maꞌi naaꞌin süka nütüjaain saaꞌu tü kasa anasü taaꞌinrajatkat tantapa saꞌakamüin wayuu —nümakalaka Jesús namüin.
Namakalaka na laülaayuu judíokana nümüin Jesús: —¿Jamakuaippai süpüla piꞌrüinjachin Abraham mataashikai kakaliaichikai nia ouktüin? Otta piakai, eeyaa neꞌe püsaꞌwajüirüin jaꞌralin shikii juya puuyase.
Nüsouktakalaka Jesús namüin: —Shiimüin tü tamakat jümüin: Eetüjüꞌiya taya nnojoliwaꞌaya jemelin Abraham —nümakalaka namüin süka nütüjaain saaꞌu sünain niain Maleiwain.
Nayasa nayakana, naapaakalaka ipa süpüla naꞌinaꞌalüinjachin nia saalii tü nümakat namüin sünain niain Maleiwain naajüin. Otta Jesús, nujuittaakalaka najuuna suluꞌujee tü aꞌwaajüleekat Maleiwa.
Süchikijee nujuittüin Jesús suluꞌujee tü aꞌwaajüleekat Maleiwa, awaralijaashi nia namaa na nikirajüinkana. Niꞌrakalaka wane wayuu moꞌusai, jemeishitüjüꞌiya sümaa moꞌuin.
Nasakirakalaka na nikirajüinkana: —Ekirajüikalee, ¿jamüshi jemeikaꞌa nia sümaa moꞌuin? ¿Saaliijeejachi naainjala, nayataapa kaainjaloꞌuin na kachoinkana? —namakalaka.
Nüsouktakalaka Jesús namüin: —Nnojoishi saaliijeejachin naainjala je saaliijeejachin naainjala na kachoinkana. Shia neꞌe süpüla shiꞌrüinjatüin wayuu wainma tü kasa anasü naaꞌinreekat Maleiwa nüka.
Je sümaꞌinruꞌu katüin woꞌu, anakaja müleka waꞌyataale nümüin chi Maleiwakai kajünalakai taya. Ouktapa waya, ¿jamataaleena süpüla waꞌyataainjanain nümüin?
Sükajee tüü, sümaꞌinruꞌu yaain taya saꞌaka wayuu, müshi aka taya saaꞌin wane anakia, süka shiyaawatüinjatüin tatüma wayuu saaꞌu tü shiimüinkat —nümakalaka namüin.
Kettaapa nünüiki Jesús namüin na nikirajüinkana, nejetakalaka mmoluꞌu süpüla naainjain wane pootshi. Nushulerakalaka shia saaꞌu noꞌu chi moꞌusaikai sümaa nümüin nümüin:
—Puꞌuna eemüin tü anua oꞌoojüleekat Siloékat sünülia puꞌlojooiwa tü poꞌukot chamüin —müshi nümüin. Je chi moꞌusaikai, nuꞌunakalaka chamüin chaꞌaya süpüla nuꞌlojooinjatüin tü noꞌukot. Nüleꞌejakalaka nipialuꞌumüin sümaa koꞌuin nia. (Otta tü pütchi “Siloé” makat, “Ajütüüshi” maluꞌut.)
Je shiasa sümakalaka tü wayuukolüirua eekai kepiain nüꞌütpünaa je eekai shiꞌrapüꞌüin nia sünain ajulijaa: —Atak, ¿nnojoishi niain chi moꞌusai joyotopüꞌükai sünain ajulijaa suluꞌu wopu chira?
—Aanee, niaꞌaya chira —mataalasü waneeirua. Otta waneeirua: —Nnojoittaashi niain, mataashi aka naaꞌin neꞌe —müshii. Otta chi moꞌupüꞌükai: —Tayaichijaꞌaya chi ajulijapüꞌükai, chi jiꞌrapüꞌükai paalainka —müshi nia namüin.
Nasakirakalaka nia na wayuukana: —¿Jamüsü pukuaippa süpüla koꞌuinjachin pia?
Nüsouktakalaka namüin: —Chi wayuu Jesúskai anülia, naainjüin wane pootshi je nushuletkalaka shia saaꞌu tü toꞌukot. Nüjütakalaka taya eemüin tü anua kanüliakat Siloé süpüla toꞌlojüinjatüin tü toꞌukot chaꞌaya. Oꞌuna müshia taya sütüma nünüiki. Je süchikijee toꞌlojüin toꞌu, eꞌralaa müshi taya —nümakalaka namüin na wayuukana.
Nasakirakalaka nia: —¿Jalakaꞌa joo chi wayuukai? —¿Müinja? Nnojoishi tatüjaain aaꞌu —nümakalaka namüin.
Nümaanakalaka chi moꞌupüꞌükai natüma na wayuukana nanainmüin na fariseokana eejanale naya jutkatüin suluꞌu tü ekirajüleekat na judíokana.
Süka sükalioꞌujatüin eemerawaa naainjüin Jesús tü pootshi anainjachikat atüma chi moꞌusaikai,
nüsakiijünakalaka chi wayuukai natüma na fariseokana sünain jamakuaippalin nia koꞌukaꞌa. Nüsouktakalaka chi wayuukai namüin: —Nushulejaain wane pootshi saaꞌu tü toꞌukot je nüjütüin taya süpüla toꞌlojooinjachin tü toꞌukot. Koꞌu müshia taya süchikijee tia —nümataalakalaka namüin na fariseokana.
Namakalaka joo waneeirua fariseo: —Watüjaaichipa aaꞌu chia wayuukai sünain nnojolin nümaꞌanajeejachin Maleiwa, süka nnojolüin noonooin sümaa tü nuluwataakat anain Moisés süpüla nnojoliin waꞌyataain sükalioꞌu eemerawaa. Aꞌyataashi nia suꞌunnaa tia sünain niiyajüin chi wayuukai —müshii naya. Je nanüiki waneeirua na fariseokana: —Nnojotsü nuuntüin naaꞌinrüin wane kaainjarai tü kasa anasü nütüjakat apüleerua Maleiwa nümüiwa —müshii naya. Süka nnojolüin paaꞌinwajiraain naya,
nasakirakalaka chi moꞌupüꞌükai nüchikuaꞌaya: —Piakai koꞌushikai nütüma, ¿jarai naaꞌin pümüin? —namakalaka nümüin. Nüsouktakalaka chi wayuukai namüin: —Wane nünüikimaajachi Maleiwa naaꞌin tamüin —nümakalaka namüin.
Nnojotkalaka nanoujain na laülaayuu judíokana sünain moꞌupüꞌüin chi wayuukai. Neenajitkalaka na kachoinshiikana nia süpüla nasakinnüinjanain nünain.
—¿Jüchon chii? ¿Jemeishijasaꞌaya sümaa moꞌuin? ¿Jamataalakaꞌa joo nia koꞌukaꞌa jooluꞌu? —müshii namüin.
—Aa, wachoꞌonya, shiimüin sünain jemeishin nia sümaa moꞌuin.
Shia nnojotka watüjaain aaꞌu jamakuaippalin koꞌukaꞌa nia jooluꞌu otta jaralin anain atüma. Naaja nünüiki, niale jüsakirüin. Nüküjeerü süchiki jümüin, joꞌuule joo nia —namakalaka namüin na fariseokana.
Müsü nanüiki sütüma mmolüin naya seema tü namakat paala na laülaayuu judíokana, tü makat: “Chi eekai kapülain naaꞌin nünüiki Jesús sünain niain Cristoin chi Nüneekajalakai Maleiwa, müichia mekerolüin nüchikua suluꞌumüin tü ekirajüleekat”.
Je “nüküjeerü süchiki jümüin, joꞌuule joo nia”, namakaꞌa na kachoinshiikana chi moꞌupüꞌükai, sükajana mmolüin neema na laülaayuukana.
Je na fariseokana, neenajakalaka nüchikua chi moꞌupüꞌükai sünain namüin nümüin: —Watüjaa aaꞌuchi chi eiyajakai pia sünain wayuuin kaainjarai nia. Anakaja püküjüle wamüin jooluꞌu tü shiimüinkat nooꞌopünaa nuꞌupala Maleiwa —namakalaka nümüin.
Nümakalaka namüin: —Nnojoishi tatüjaain aaꞌu müleka kaainjaraire nia. Shiaꞌala neꞌe tatüjaaka aaꞌu, moꞌupüꞌüin taya tamaiwa, otta müsia jooluꞌu, koꞌuichipa taya —nümataalakalaka.
Nasakirakalaka nia nüchikua: —¿Jamüsü pukuaippa nütüma? ¿Kasa niiyajaka aka tü poꞌukot? —namakalaka nümüin.
—Taküjüitpaꞌasa jümüin, otta nnojotsü kachipünaain jaaꞌin tanüiki. ¿Jamataalakaꞌa joo jaapajeekaꞌa shia süchikua? ¿Ekirajüneeshii jia nütüma? —nümakalaka namüin.
Naꞌülüjakalaka na fariseokana nümüin chi wayuukai sünain mojuluꞌulüin nanüiki nümüin: —Piayaainje neꞌe shikirajüin wayuwaꞌatakat tia. Eitüshiꞌireein joo waya nikirajanain Moisés.
Watüjaa aaꞌut sünain niain Moisés naashajaapüꞌüin amaa Maleiwa. Akaajasa chia, ¿jara atüjaaka saaꞌu jalajeꞌewalin? —namakalaka nümüin.
Nümakalaka chi moꞌupüꞌükai namüin na laülaayuu judíokana: —Atak, nia anaka atüma taya suꞌupala wayuu süpüshua. ¿Jamüsü nnojotkaꞌa jütüjaain aaꞌu jalajeꞌewalin wayuu eekai müin aka chia?
Jütüjaa aaꞌuchi chi Maleiwakai sünain nnojolüin kapülain naaꞌin sünüiki wayuu eekai kaainjaralüin, aluꞌujasa chi eekai keisalain sümüin nukuaippa nuꞌupala sünain noonooin sümaa nünüiki.
Nnojotsü waapüirüin achiki wane wayuu eekai sütüjüin süpüleerua koꞌuin wayuu sütüma, eekai jemein sümaa moꞌuin maa aka takuaippa.
Müleka nnojoireje aluwataaushin nütüma Maleiwa, nnojotsüje nuuntüin naaꞌinrüin kasa eekai müin aka tüü —nümakalaka namüin.
Namakalaka nayakana nümüin: —Pia jemeikai sümaa kaainjalain, eꞌrüiyaakai aaꞌin wayumüin, ekirajeekai waya, puꞌuna yaajee —namakalaka nümüin sünain najünajaain suluꞌujee tü ekirajüleekat.
Otta müshia Jesús naapapa nüchiki chi moꞌupüꞌükai sümaa nüjünajaanüin suluꞌujee tü ekirajüleekat na judíokana, nüchajaakalaka nüchiki. Shiasa nüntapa nünain, nüsakirakalaka nia: —¿Anoujashi pia nünain chi Shipayakai Wayuu? —müshi nümüin.
—Ekirajüikalee, ¿jarai nian? Püküja tamüin nüchiki tanoujaiwa nünain —nümakalaka chi moꞌupüꞌükai nümüin Jesús.
—Nia chi piꞌrakai jooluꞌu, chi yootokai pümaa —nümakalaka Jesús nümüin.
—Senyotkalee, anoujashi taya pünain jooluꞌu —nümakalaka sünain nuꞌwaajüin Jesús.
Nümakalaka Jesús nümüin: —Antüshi taya yaa mmoluꞌumüin saꞌakamüin wayuu süpüla teeꞌiyatüinjatüin sümüin sünain kaainjaralüin süpüshua. Chi eekai kapülain naaꞌin tanüiki, niyaawateerü aaꞌu tü shiimüinkat, maa aka joo piakai koꞌuichipain. Otta chi eekai niyouktüin tanüiki, maa aka naaꞌin nala fariseokana, müichia mayaawatüin saaꞌu tü shiimüinkat. Meena aka moꞌukai —nümakalaka Jesús.
Eejanakalaka waneeirua fariseo yaa peje sünain eejachire yootüin. Naapajakalaka tü nümakat. Namataalakalaka nümüin Jesús: —¿Moꞌusaliijasaꞌa joo waya paaꞌinruꞌu?
Nüsouktakalaka Jesús namüin: —Sükajee jiyouktüin tanüiki sünain juꞌwaataain suluꞌu jütüjaain saaꞌu jaashin tü shiimüinkat, kasalajaneerü jümüin jaainjala. Otta chi wayuu eekai kapülain naaꞌin tü tekirajakat anain, maa aka chi moꞌupüꞌükai, nnojoleerü kasalajanain nümüin naainjala —nümakalaka namüin.
Ayatshia aashajaain Jesús namüin na laülaayuu judíokana sünain nümüin namüin: “Shiimüin tü tamakat jümüin: Chi wayuu oototkai shiinaluꞌupünaa sükulaatse anneerü, nnojoikai ekerolüin soꞌuluꞌupünaa, kaꞌruwarai.
Aluꞌujasaꞌaya chi eekai nikerolüin soꞌuluꞌupünaa, niaꞌaya chi shiimainkai anneetpüꞌüin.
Ajutannüsü soꞌu tü kulaatkat nüpüleerua. Je tü naꞌanneetsekat, shiꞌraajüin nünüiki neenajapa süka sünülia süpüla nikeꞌerüin nüpüleerua.
Je nikeꞌetpa shia, oꞌunüsü süpüshua nümaa eepünaale shia nütüma süka shiꞌraajüin nünüiki.
Aluꞌujasa sümüin wayuu eekai naatajatüin, nnojoleerü oꞌunüin sümaa süka nnojolüin shiꞌraajüin sünüiki, aꞌwalakajaweerü süpüleerua”, nümataalakalaka Jesús namüin.
Aashajaashi joo Jesús süka sukuaippa tü kasa eꞌnnaajünakat sainküin mma süpüla niiꞌiyatüinjatüin namüin na laülaayuu judíokana sünain nnojoliin naya müin aka naaꞌin niakai sünain ekirajaa tü shiimüinkat sümüin wayuu. Otta nnojotkalaka nayaawatüin saaꞌu jamaluꞌulüin tü nüchikikat chi anneetpüꞌükai nüküjaitpakat namüin.
Nümakalaka Jesús namüin nüchikua süka nnojolüin nayaawatüin saaꞌu na laülaayuu judíokana tü nikirajeekat anain: “Shiimain tü tamakat jümüin: Tayakai, müshi aka saaꞌin wane soꞌu sükulaatse anneerü.
Tü wayuu antakalüirua tapülapünaa, na aküjakana alawaa, müshii aka saaꞌin kaꞌruwaralii napüshua. Je tü anneetkalüirua, nnojotsü shiyaawatüin aaꞌu nanüiki.
Tayakai, müshi aka saaꞌin soꞌu sükulaatse anneerü süka shikerolüin wayuu tanainjee nümaꞌanamüin Maleiwa. Je chi eekai nünoujain tanain, aapüneerü nümüin nütüma Maleiwa süpüshua tü cheꞌojaakat nümüin.
Chi kaꞌruwaraikai, antüshi neꞌe süpüla aꞌluwajaa anneerü je oꞌunaꞌalaa saaꞌin tü mürütkalüirua. Akaajasa tayakai, antüshi taya süpüla shiiꞌiranajaainjatüin saaꞌin wayuu tatüma süpüla eeinjatüin waneepia nümaa Maleiwa”, nümataalakalaka Jesús namüin.
Aashajaashi Jesús nüchikua namüin: “Tayakai, müshi aka naaꞌin wane anneetpüꞌü eekai anamiain maꞌi, chi nnojoikai mmolüin seema ouktaa saaꞌujee aaꞌinmajaa naꞌanneetse.
Akaajasa chi aaꞌinmajiruushikai neꞌe saaꞌu neerü, nnojoishi müin aka naaꞌin chi kaꞌanneetseshikai. Müleka süntüle wane unaalü sünainmüin, nüpünaajeerü tü anneetkalüirua. Aꞌwalakajaa meeria sainküin mmakat, shika sümeeria tü unaatkat.
Nüpütapünaain tü anneetkalüirua süka maalin shia nüpüla saaꞌu nnojolüin nümüꞌünüin, aꞌyataashin neꞌe nia saaꞌu neerü.
“Saaꞌu müin aka taya naaꞌin wane anneetpüꞌü eekai anamiain maꞌi, teꞌraajüin tü taꞌanneetsekalüirua je neꞌraajüin taya,
maa aka niꞌraajüin taya chi Tashikai je teꞌraajüin niaꞌaya. Je yapashi taya süpüla aapajirawaa tekii süpüla ouktaa saaꞌu tü taꞌanneetsekalüirua.
Eeshiꞌiya wane anneerüiruayaꞌa waneejannuu. Tantireena nayaꞌaya tanainmüin süpüla noonooinjanain sümaa tanüiki. Kotteeshii tatüma na taꞌanneetsekana napüshua süpüla naaꞌinmajünüinjanain tatüma tamüiwa, tayakai chi napüꞌüyakai.
“Aishi maꞌi taya nüpüla chi Tashikai saaꞌu taapajiraainjachin tekii süpüla ouktaa saaꞌu tü taꞌanneetsekalüirua. Je osoꞌiraweerü taaꞌin süchikijee ouktaa.
Taapajiraain tekii süka taaꞌin tamüiwa süpüla ouktaa, nnojotsü sükajeejachin oꞌutünaa aaꞌin sütüma wayuu. Laülaa taya tamüiwa süpüla aapajirawaa tekii ooꞌulaka süpüla osoꞌirawaa aaꞌin, süka shiain aluwataana anain taya nütüma chi Tashikai”, nümataalakalaka Jesús namüin.
Otta müshiꞌiya na laülaayuu judíokana sütüma tü nümakat Jesús, aꞌülüjaajiraashii naya nachikua.
—Mamainnashi nia sütüma kaleꞌeruꞌuwaa yolujaa. Nnojotsü anain süpüla waapajüin nünüiki —müshii wainma na laülaayuukana.
Otta sünüiki waneeirua: —Wane wayuu eekai kaleꞌeruꞌuin yolujaa, nnojotsü aashajaain pütchi eekai müin aka tüü. Je wane yolujaꞌaya, nnojotsü anain wane wayuu eekai moꞌuin sütüma —müshii naya.
Wanaa sümaa alin jemiai chaa Jerusalén, oꞌttüsü wane miꞌiraa natüma na judíokana chaꞌaya süpüla sotüinjatüin naaꞌin wanaa sümaa süikkaleꞌennüin süchikua paala tü aꞌwaajüleekat Maleiwa.
Warai müshi Jesús suluꞌu tü aꞌwaajüleekat Maleiwa suupünaapünaa tü luma eꞌitaanakat anain nünülia Salomón.
Narütkaakalaka wane laülaayuu judíoirua nünainmüin süpüla nooꞌulaküin naaꞌin. Nasakirataalakalaka nia: —¿Jamüshi pia kamaꞌakaꞌa maꞌi süpüla aküjaa wamüin sünain jaralin pia? Müleka shiimüinre sünain piain Cristoin chi Nüneekajalakai Maleiwa, püküjaa wamüin süka pütchi eekai jaꞌyashin —namakalaka nümüin Jesús.
Nüsouktakalaka Jesús namüin: —Taküjüitpaꞌasa jümüin sünain tayain Cristoin, otta jiakana, nnojotsü kapülain jaaꞌin tanüiki. Tü kasa anasü taaꞌinrakat, tü aluwataanakat anain taya nütüma chi Tashikai, tü nütüjakat apüleerua nümüiwa, shiiꞌiyatüin jümüin takuaippa.
Masütaajukaꞌa jia sünain manoujain tanain, shia süka nnojoliin taꞌanneetsein jia.
Otta na taꞌanneetsekana, teꞌraajüin naya je oꞌunüshii tamaa süka neꞌraajüin tanüiki.
Eeꞌiranajaaitpa naaꞌin tatüma süpüla eeinjanain naya nümaa Maleiwa waneepia. Müina nnojoliin amüloulin naya. Je nnojotsü jaralüinjatüin asütüin naya tajapuluꞌujee.
Saaꞌu naapajalain naya tamüin chi Tashikai, chi alanaꞌaleekai sünain pülashin suulia kasakat süpüshua, nnojoruleejaꞌa nasütünajanain najapuluꞌujee.
Tü takuaippakat, aꞌaniraasü nümaa chi Tashikai, akaajaa tü nukuaippakat tamaa —nümakalaka Jesús namüin.
Na laülaayuu judíokana, naapaakalaka ipa nachikua süpüla naꞌinaꞌalüinjachin nia.
Nümakalaka joo Jesús namüin: —Tountüin taaꞌinrüin nütüma chi Tashikai kasa wainma eekai anashaatain maꞌi juꞌupala, tü nütüjakat apüleerua niakai nümüiwa. ¿Jaratkaꞌa juꞌuteein anainjee taaꞌin süka ipa? —nümakalaka namüin.
Nasouktakalaka nümüin: —Nnojoishi waꞌiteein pia süka ipa saaliijee paaꞌinrüin kasa eekai anain, saaliijeejatü eꞌrülin wayumüin pia sümaa pünüiki “Tayaꞌaya Maleiwa” pümüin sümaa wayuuin neꞌe pia —namakalaka nümüin.
Nüsouktakalaka Jesús namüin: —Pansaasü tü karaloukta nüchikimaajatkat Maleiwa. Soto jaaꞌin tü nümakat chi Maleiwakai ashajünakat suluꞌu nütüma Moisés sünain “maleiwa jia” nümüin. Saaꞌu “maleiwa” namünüin na wayuu kamüinjanakana tü pütchikat,
¿jamakaꞌa joo mojushiikaꞌa jümüin “Nüchon taya Maleiwa” tamüin jümüin? Nnojotsü teꞌralain wayumüin tia nümüin Maleiwa. Tayakai, akatannüshi nütüma Maleiwa süpüla nüjütüinjachin taya saꞌakamüin wayuu.
Müleka nnojorule taaꞌinrüin tü naaꞌinrakat chi Tashikai, anasüjaꞌa suluꞌu nnojorule kapülain jaaꞌin tanüiki.
Akaajasa taaꞌinrüle shia, jaꞌitaichi jiyouktüin taya, anakaja müleka kapürale jaaꞌin tü taaꞌinrakat juꞌupala süpüla jiyaawatüinjatüin saaꞌu sünain saꞌaniraain nukuaippa chi Tashikai tamaa je saꞌaniraain takuaippa nümaꞌaya —nümataalakalaka Jesús namüin.
Nataꞌüleekalaka nachikua Jesús, akaisa isain nia noulia.
Aleꞌejaa müshia Jesús chamüin waneemüin saꞌata tü süchikat Jordán eejechire paala Juan sünain owoutisaajaa wayuu. Je saaꞌu makatüin Jesús chaꞌaya,
antapaayaa müsü wayuu wainma nünainmüin sünain sümajiraain nüchiki mayaa: —Mayaainje nnojolüin naaꞌinrüin Juan wane kasa anasü nütüjakat apüleerua Maleiwa nümüiwa, shiimainshaana tü nümapüꞌükat nooꞌopünaa Jesús —namakalaka.
Je chaꞌaya, anoujasü wainma wayuu nünain Jesús.
Eejachi wane wayuu kanüliashi Lázaro, kepiashi chaꞌaya Betania suluꞌu tü mmakat Judea sümaa nushunuumuyuu kanüliasü María ooꞌulaka Marta. Ayuuikalaka nia.
(Shia tü María oꞌyotokat “perfume” saaꞌu nuuꞌui chi Senyotkai je sülaꞌajain shia süka suꞌwala.)
Na nüshunuukana Lázaro, najütakalaka wane wayuu nünainmüin Jesús eejachire nia wane saꞌata tü süchikat Jordán süpüla naapirüinjachin nia nüchiki Lázaro: —Senyotkalee, ayuuishi chi aishikai püpüla —nümünakalaka.
Je naapapa Jesús nüchiki Lázaro, nümakalaka: —Ayuuliikat tia, nnojotsüyaajeꞌe ouktajachin sütüma. Süpülajatü neꞌe sütüjaainjachin wayuu naaꞌu chi Maleiwakai sünain pülashin maꞌi je süpüla sütüjaainjachin naaꞌu chi Nüchonkai Maleiwa sünain pülashin maꞌi niaꞌaya —nümakalaka Jesús.
Wanaa sümaa naapinnüin nüchiki Lázaro sünain ayuulin nia, makatüshi Jesús maa aka piama kaꞌi chaꞌaya wane saꞌata tü süchikat Jordán, mayaainje alin maꞌi nüpüla Marta je tü shimiiruakat je müshijaꞌa Lázaro.
Shiasa süchikijee piama kaꞌi, nümakalaka Jesús namüin na nikirajüinkana: —Anakaja waleꞌejüle wachikuaꞌaya jooluꞌu Judeamüin.
Namakalaka na nikirajüinkana nümüin: —Ekirajüikalee, mataashi puꞌutüneekai aaꞌin süka ipa natüma na laülaayuu judíokana chaꞌaya Jerusalén. ¿Jamüinjachi püleꞌejeekaꞌa jooluꞌu chamüin? —namakalaka.
Süpüla niiꞌiyatüinjatüin Jesús namüin sünain nnojolüin keraain nükalia süpüla ouktaa, nümakalaka namüin: —Müleka waraittüle wane wayuu soꞌukaꞌi, nnojoleechi ashanaain, süka jaꞌyain tü wopukot sütüma nuwarala chi kaꞌikai.
Otta müleka waraittüle nia saꞌwai, eeshi süpüla nüshanaain süka nnojolüin jaꞌyain tü wopukot sütüma tü piyuushikat —nümakalaka namüin.
Ayatshi Jesús sünain naashajaain namaa: —Chi watünajutkai Lázaro, atunküshi nia. Chainjachikaꞌa joo taya sünain achijiraa nia —nümakalaka namüin.
Namakalaka na nikirajüinkana nümüin: —Senyotkalee, müleka nutunküle, analeerü naaꞌin.
Tü nümakat Jesús, shia nüchiki Lázaro sünain ouktüin nia. Otta saaꞌin namüin na nikirajüinkana, atunkayaajaꞌa neꞌe naaꞌinruꞌu.
Lotokalaka joo nünüiki Jesús namüin: —Ouktüichipa Lázaro,
je anasü saaꞌin tamüin sünain nnojolin chajachin taya wanaa sümaa ouktüin nia, süka katsüinjeerüin jooluꞌu tü jünoulakat sütüma tü kasa anasü jiꞌreetkat chaꞌaya. Jooꞌuya jümaala chamüin —nümakalaka Jesús namüin.
Nüsouktakalaka wane chi nikirajüinkai kanüliakai Tomás, chi Senkeyuu münakai: —Jooꞌuya wapüshua ouktaiwa waya wanaa nümaa chi ekirajüikai waya —nümakalaka namüin na nüpüshikana.
Nuꞌunakalaka Jesús namaa na nikirajüinkana chamüin Judeamüin. Je nüntapa Betaniamüin, naapa achikit sünain sülatüirüin pienchi kaꞌi süchikijee niꞌitaanüin chi ouktüshikai.
Saaꞌu pejein Betania sünain Jerusalén, maa aka apünüin “kilómetro” eera,
antapaatasü wainma wayuu chajee shipialuꞌumüin Marta je María sünain alapalawaa naya.
Saapaiwaꞌaya Marta nüchiki Jesús sünain antaa, süpanapajakalaka nia. Shiaka María, makatüin miichipaꞌa.
Sümakalaka Marta nümüin Jesús: —Senyotkalee, müleka yaajachireje pia, nnojoishije ouktüin chi tawalakai.
Otta müsia jooluꞌu, mayaainje ouktüichipain nia, tatüjaa aaꞌulu sümaa naaꞌinreerüin Maleiwa süpüshua tü puchuntakat nümüin —sümakalaka nümüin.
—Osoꞌiraweechi aaꞌin chi puwalakai —nümakalaka Jesús sümüin.
—Aa, tatüjaa aaꞌuchi sümaa nüsoꞌiraweechin aaꞌin sümaa wayuu süpüshua soꞌuweena tü kaꞌi sajaꞌlajaainjatkat oꞌu kasa süpüshua —sümakalaka Marta nümüin.
Nümakalaka Jesús sümüin: —Tayakai, taya atüjaka osoꞌireꞌeraa saaꞌin wayuu süpüla eeinjatüin nümaa Maleiwa waneepia. Chi eekai nünoujain tanain, jaꞌitaichi ouktüin maa aka wayuu süpüshua, cheechi nia nümaa Maleiwa süpüla kaꞌikat süpüshua.
Eeꞌiranajaweerü naaꞌin sütüma nünoujain tanain, je nnojoleechi amüloulin. ¿Kapülasü paaꞌin tü tamakat pümüin? —nümakalaka Jesús sümüin Marta.
—Aa, tanoujain sünain piain Cristoin chi Nüneekajalakai Maleiwa, chi Nüchonkai Maleiwa antajachikai yaa mmoluꞌu saꞌakamüin wayuu —sümakalaka Marta nümüin Jesús.
Kettaapa sünüiki Marta, aleꞌejüsü shia süchikua eemüin María tü shimiiruakat sünain sümüin sümüin sujuuna wayuu: “Isaa antüin chi Ekirajüikai, nüsaajirüin pia”, sümakalaka sümüin.
Saapapa María tü pütchikat, ashaꞌwalaasü yaawalajaꞌa sünain oꞌunaa eemüin Jesús.
Otta Jesús wanaa sümaa tia, sajachi eejechire paala nia yootüin sümaa Marta. Mekerolüinsai suluꞌumüin tü pueulokat.
Je nayasa na wayuu alapalaashiikana shipialuꞌumüin María, neꞌrapa shia sünain oꞌunaa yaawalajaꞌa, noushikajaakalaka süchiirua. Chainjatia naaꞌinruꞌu sünain aꞌyalajaa amouyuupaꞌamüin eere niꞌitaanüin chi ouktüshikai.
Mayaasü antüin María nünainmüin Jesús, oꞌttüsü süka süsapain nümülatuꞌumüin süka kojutüin nia sütüma. —Senyotkalee, müinka yaajachireje pia, nnojoishije ouktüin chi tawalakai —sümakalaka nümüin.
Je niꞌrapa Jesús María sünain aꞌyalajaa ooꞌulaka na wayuukana sümaajanakana, mojukalaka maꞌi naaꞌin sütüma.
—¿Jalashi nia eꞌitaanüin? —nümakalaka namüin. —Jooꞌuya Senyotkalee, piꞌraiwa —namakalaka nümüin.
Niꞌyalajakalaka Jesús.
Shiasaꞌa nanüiki wane wayuukana: —Aireekaijaꞌa maꞌi nia nüpüla —müshii.
Otta sünüiki waneeirua: —¿Jamüshi nnojoikaꞌa niiyajüin paala chi wayuukai suulia ouktaa, maa aka niiyajüin paala chi moꞌusaikai? —sümakalaka.
Je nüntapa Jesús amouyuupaꞌamüin, mojukalaka maꞌi naaꞌin nüchikua. Je tü eejachire niꞌitaanüin chi ouktüshikai, wane ipa müsü aka saaꞌin suluꞌupünaa paü keꞌipolosü wane ipa miyoꞌu.
—Jüsünneꞌera türa shirousekat —nümakalaka Jesús namüin. —Senyotkalee, keejuuichin, pienchit kaꞌi süchiiruajee niꞌitaanüin —sümakalaka Marta tü nüshunuukat chi ouktüshikai.
Nümakalaka Jesús sümüin: —Soto paaꞌin tü tamakat pümüin. Müinka pünoujüle tanain, pütüjaweechi aaꞌu chi Maleiwakai sünain pülashaatain maꞌi nia.
Süsünneꞌennakalaka jooluꞌu tü shiꞌipolokat. Eirakaa müshia Jesús iipünaamüin sümaa maa: —Taataa, taapüin pümüin analuꞌut maaꞌulu yaa süka paapüin tanüiki.
Tatüjaa aaꞌuchi pia sünain paapüin tanüiki meinshi. Tamüsü neꞌe tü pütchikat pümüin nayaaluꞌu na wayuu yaakana süpüla nanoujainjanain sünain püjünalain taya —nümakalaka Jesús nümüin Maleiwa.
Shiasa kettaapa nünüiki Jesús, neenajakaꞌa chi ouktüshikai: —Lázaro, pujuittaa yalajee yaa anooipaꞌamüin —nümakalaka sünain emetuluin nünüiki.
Nujuittaakalaka chi ouktüshikai paala sünain koꞌoin süka kuluulu najapü, nuuꞌui ooꞌulaka nuꞌupünaa. —Juwasta nuulia türa koꞌoyookat akan. Juuꞌulaapa nuꞌunaiwa nümüiwa —nümakalaka Jesús namüin na wayuukana.
Wainma na wayuu antakana shipialuꞌumüin María, anoujashii nünain Jesús sütüma tü naaꞌinrakat.
Otta waneeirua, oꞌunüsü nanainmüin na fariseokana sünain aküjaa namüin süchiki tü naaꞌinrakat Jesús.
Je na laülaayuushiikana naꞌakajee na sacerdote judíokana ooꞌulaka na fariseokana, nakotchajiraakalaka napüshua na laülaayuu judíokana. Namakalaka namüin: —¿Kasa waaꞌinrüinjatka nüka chia wayuukai? Naaꞌinrüin wainma kasa anasü nütüjakat apüleerua Maleiwa nümüiwa.
Müleka wooꞌulaale nia, anoujeerü wayuu wainma nünain. Anta meenia na sülaülakana mma Romajeꞌewaliikana, süpüla najuttirüin tü aꞌwaajüleekat Maleiwa sümaa noꞌunaꞌalüinjatüin waaꞌin —namakalaka namüin na laülaayuukana napüshua.
Nüsouktakalaka joo wane naꞌakajee, Caifás nünülia, chi laülaashikai napüleerua na sacerdote judíokana soꞌu juyakat tia. Nümakalaka namüin: —Matüjüinsalii jia jüpüshua.
Nnojotsü anain müleka woꞌunaꞌannüle aaꞌin wapüshua natüma na wayuu Romajeꞌewaliikana. Shia anaka aluꞌu, saaꞌin tamüin, ouktüle waneeshia neꞌe wayuu waaꞌu wayakana judíokana wapüshua —nümakalaka namüin.
Tü nümakat Caifás, shia nooꞌopünaa Jesús sünain ouktüinjachin saaꞌujee tü judíokolüirua süpüshua. (Tü nümakat, nnojotsü niyaawatüin aaꞌu jamaluꞌulüin. Nnojotsü nüleꞌeruꞌujeejatüin neꞌe tü pütchikat. Nuuntüin nüküjüin shia nütüma Maleiwa süka laülaashin nia napüleerua na sacerdote judíokana soꞌu juyakat tia.)
Nnojoishi ouktajachin neꞌe Jesús naaꞌujee na judíokana namüiwa, ouktajachi saaꞌujee süpüshua tü nüpüshikalüirua Maleiwa eekat sainküin mmakat, süpüla kottüinjanain naya sünain wanaawain naaꞌin.
Otta na laülaayuu judíokana soꞌuleꞌeya kaꞌikat tia, oꞌttüshii sünain naashajaajiraain süchiki kasainjatüin naaꞌinrüin süpüla noꞌutirüinjachin naaꞌin Jesús.
Je sükajee tia, nnojolichipa waraittüin maꞌi Jesús naꞌaka na wayuukana suluꞌu tü mmakat Judea. Nuꞌunakalaka namaa na nikirajüinkana yalajee Judeajee suluꞌumüin wane pueulo kanüliakat Efraín chaa süꞌütpaꞌa wane isashii süpüla chainjanain naya chaꞌaya.
Je sülüꞌülapa sükalia tü miꞌiraakat natüma na judíokana, tü kanüliakat Pascua, oꞌunüsü wayuu wainma suluꞌujee tü mmakat süpüshua chamüin chaꞌaya Jerusalénmüin. Oꞌunüshii naya süpülapünaa suꞌttüin tü miꞌiraakat süpüla naaꞌinrüinjatüin tü kasa wuleinjatkat akajee nakuaippa nuꞌupala Maleiwa.
Je tü wayuu antakalüirua sünainmüin tü miꞌiraakat, süchajaa achikichi Jesús. Wanaa sümaa sükotchijaain suluꞌu tü aꞌwaajüleekat Maleiwa, naashajaajiraakalaka sünain maa: —¿Anteechi cheje nia sünain tü miꞌiraakat naaꞌin jümüin? ¿Nnojoittaajeechi antüin?
Müsü sünüiki tü wayuukolüirua süka saapinnüin paala natüma na laülaayuushiikana naꞌakajee na sacerdote judíokana ooꞌulaka na fariseokana süka tü pütchi makat: “Müleka sütüjaale wane wayuu naaꞌu Jesús sünain jalain nia, anasü müleka saapirüle waya süpüla wataꞌülüin nia”.
Je aippirua kaꞌi süpülapünaa tü miꞌiraa kanüliakat Pascua, nüleꞌejakalaka Jesús Betaniamüin eere kepiain Lázaro chi nüsoꞌireꞌerakai aaꞌin paala.
Eesü wane ekawaa nüpüla nütüma Lázaro ooꞌulaka na nuwalayuukana süpüla neeꞌiyatüin sümüin wayuu sünain kojutüin maꞌi nia natüma. Shiitajakalaka Marta tü eküütkat. Otta müshia Lázaro, yaashi nia eküin saꞌaka tü eejatkalüirua sünain tü ekawaakat nümaa Jesús.
Shiasa María, shiꞌyotokalaka wane shiatapünaa maraaja “perfume” kojutüsü maꞌi kanüliasü “nardo” saaꞌu nuuꞌui Jesús süpüla shiiꞌiyatüin nujut nümüin sümaa sülaꞌajaain shia süka suꞌwala. Jemetuuikalaka maꞌi tü paükat sütüma eejanale naya.
Saꞌaka tü ekaasükalüirua, eejachi chi nikirajüinkai, chi Judas Iscariotekai anülia, chi aapüinjachikai nikii Jesús sümüin wayuu. Saaꞌu nnojolüin anain nümüin Judas tü saaꞌinrakat María,
nümakalaka nümüin Jesús: —Kojutpajaꞌa maꞌi tü “perfumekat”. ¿Jamüsü nnojotkaꞌa suikkünüin süpüla sükaaliijiain wayuu eekai müliain tü süliakat? Tü süliakat, müsü aka shiꞌyataainjut wane wayuu soꞌu wane juya —nümakalaka.
Je tüü, nümakaꞌa Judas, nnojotsü sükajeejatüin alin wayuu nüpüla eekai müliain, nümüsü süka kaꞌruwaralin nia. Nuꞌluwatapüꞌü apüshirü tü neerü nalüꞌüjapüꞌükat na nikirajüinkana Jesús, saaꞌu niain anaajaalin shia.
Nüsouktakalaka Jesús nümüin Judas: —Kettsian, koꞌuta neꞌe pia. Je nümakalaka Jesús namüin na wayuukana napüshua: —Anasü tü saaꞌinrakat María tamüin, süka sünaajaalatüjülüꞌinya tü “perfumekat” süpüla sushulerüinjatüin tanain soꞌu tü kaꞌi tojoitünajachikat oꞌu.
Je na wayuu müliakana, eejeena jümaa waneepia süpüla jüsülajüinjanain namüin. Otta tayakai, süpülajachire joo yaawaa jümaa —nümakalaka Jesús namüin.
Je naapünapa achiki Jesús sünain nüleꞌejüin Betaniamüin, antapaayaa müsü wayuu watta saalii nünainmüin süpüla shiꞌrüinjachin nia ooꞌulaka süpüla shiꞌrüinjachin Lázaro chi nüsoꞌirakai aaꞌin paala.
Anoujasü nünain Jesús wainma wayuu judío süka nüsoꞌireꞌerüin naaꞌin Lázaro. Je na laülaayuushiikana naꞌakajee na sacerdote judíokana, süka suuꞌulaayaa sümüin tü wayuukolüirua suulia oonowaa sümaa nanüiki, noꞌutee aaꞌinchi Lázaro wanaa nümaa Jesús.
Shiasa mapa waneemüin kaꞌikat, aapüna achikichi Jesús sütüma tü wayuu wattakat saalii antüsükalüirua sünainmüin tü miꞌiraakat sünain nüntajachin Jerusalénmüin.
Suꞌunakalaka tü wayuukolüirua nüpülamüin Jesús suluꞌujee tü pueulokat sünain kajapuluꞌuyaa namüin alanatüna süpüla shiꞌitaainjatüin nüpüla eepünaainjachire nülatüin süpüla shiiꞌiyatüin nujutu nümüin. Namayaa namakalaka emetuluin sünain asakaa nia: “Aleluya”. “Waꞌwaajüin chi Maleiwakai süka nüjütüin wamüin chi Aluwataashikai waaꞌu wayakana Israelkana”. “Anataꞌaleeshijaꞌa maꞌi chi antakai wanainmüin”.
Nüntakalaka Jesús saaꞌu wane püliikü puutut, maa aka tü ashajünakat paala nüchiki sümaiwa suluꞌu tü karaloukta nüchikimaajatkat Maleiwa makat:
“Jia wayuu Jerusalénjeꞌewaliikana, nnojo mmolüin jia neema chi aluwataakai jaaꞌu. Anii nia antüin jünainmüin saaꞌu wane püliikü puutut”.
(Je na nikirajüinkana Jesús, nnojotsü nayaawatüin aaꞌu tü kasa aaꞌinnakat soꞌu kaꞌikat tia. Nayaawatale aaꞌulu wanaa sümaa niyalennüin Jesús iipünaamüin nünainmüin Maleiwa. Sotüsü naaꞌin tü ashajünakat nüchiki je tü kaꞌi aꞌwaatünakat oꞌu naaꞌu sütüma tü wattakat saalii wayuu.)
Je tü wattakat saalii wayuu oꞌunakat nüpülamüin Jesús, sükajeejatü naapüin süchiki tü kasa anasü alatakat nümüin Lázaro, tü nütüjakat apüleerua Maleiwa nümüiwa. Naapüin nanainjee na wayuu eꞌrajüshiikana nukua Lázaro wanaa sümaa süsoꞌiraain naaꞌin sütüma nünüiki Jesús je wanaa sümaa nujuittaain suluꞌujee tü woowirakat eejechire niꞌitaanüin.
Nayasa na fariseokana, naashajaajiraakalaka: —Atak, anoujasü wayuu watta saalii nünain. Nnojotsü kasakainjatüin watüma tü wayuukolüirua süpüla wooꞌuleꞌerüin shia suulia oꞌunaa nünainmüin —müshii naya sümaa shapaain naaꞌin.
Saꞌaka tü antüsükalüirua sünainmüin tü miꞌiraakat süpüla aꞌwaajaa Maleiwa, eeshii eekai nnojolüin judíoin.
Narütkaakalaka noꞌuluku nünainmüin Felipe, chi chajeꞌewaikai suluꞌujee tü pueulokat Betsaida chaꞌaya Galilea, süpüla namüinjanain nümüin: —Ekirajüikalee, aashajaweeshii waya nümaa Jesús —namakalaka nümüin.
Otta müshia Felipe, nüküjakalaka shia nümüin Andrés. Je namakalaka shia nümüin Jesús.
Shiasa nantapa nünainmüin Jesús na wayuukana, nümakalaka Jesús namüin ooꞌulaka namüin na nikirajüinkana: —Tayakai, chi Shipayakai Wayuu, kettaasü takalia jooluꞌu süpüla niiꞌiyatüinjatüin Maleiwa sümüin wayuu tü kasa anashaatasü naaꞌinrüinjatkat taka.
Tamüsü paala jümüin tü shiimüinkat: Wane waüyee, mayaainje süpünajünüin suluꞌu palitchoin, shiasaꞌa süshannapa, watta saalii. Je müleka nnojorule süpünajünüin, amülouijeerü. Akaainjachia taya, ouktajachi süpüla suꞌtteꞌennüinjatüin tatüma wayuu wainma.
Chi eekai naaꞌinmajiraweein nukuaippa suulia ouktaa, ouktajachia neꞌe. Aluꞌujasa chi eekai nnojolüin kachipünaain naaꞌin nukuaippa sükajee niꞌyataweein nümüin Maleiwa, ayateechi nümaa Maleiwa waneepia.
Chi wayuu eekai niꞌyataweein tamüin, anashi müleka niꞌitaale naaꞌin süpüla nünoujain tanain. Je anteechi nia chaꞌaya eeꞌewaire taya sümaa kojuteechin nia nütüma chi Tashikai saaꞌu niꞌyataain tamüin —nümakalaka Jesús namüin.
Naashajaakalaka joo Jesús nümüin Maleiwa sünain maa nümüin: “Taataa, shapatüsü maꞌi taaꞌin. ¿Jamüinjatü tanüiki pümüin jooluꞌu? ‘Jaliachon taya, pülatira toulia tü alatajatkat tamüin jooluꞌu’, ¿müinjachi taya? Nnojoleechi müin taya pümüin, süka shiainja tantüin apüla tü ouktaakat saꞌakamüin wayuu.
Taataa, anakaja piiꞌiyatüle pukuaippa jooluꞌu sümüin wayuu sünain pülashaatain maꞌi pia”, nümakalaka Jesús. Süsouktakalaka joo wane pütchi iipünaajee, müsü mayaa: “Teeꞌiyatüitpa takuaippa sümüin wayuu sünain pülashaatain maꞌi taya, je tooꞌulakeerü shia süchikua”, müsü.
Shiasaꞌa tü wayuukolüirua wattakat saalii eejatkat nüꞌütpaꞌa Jesús, saapaiwaꞌaya tü pütchikat, müsü aka sütürüla juya saaꞌin sümüin waneeirua. Ooꞌulaka saaꞌin sümüin waneeirua, nünüiki wane aapiee.
Nümakalaka joo Jesús sümüin tü wayuukolüirua: —Nnojotsü tayaalujutüin tü pütchikat, jiyaalujutü jiakana.
Keraaitpa sükalia tü wayuukolüirua sainküin mmakat süpüla kasalajanainjatüin sümüin saainjala nütüma Maleiwa. Otta müshia Satanás, chi aluwataashikai naaꞌu, alejüneerü jooluꞌu nuulia tü aluwatawaakat.
Otta müshia tayakai chi Shipayakai Wayuu, soꞌu tü kaꞌi akachennajachikat oꞌu taya süpüla ouktaa, teenakeerü wayuu sainküinjee mmakat süpüshua tanainmüin —nümataalakalaka.
Nümüsü Jesús tüü namüin süpüla niiꞌiyatüinjatüin sünain jamüinjatüin nukuaippa sünain ouktaa.
Sümakalaka tü wayuukolüirua nümüin Jesús: —¿Jamaluꞌut tü pümakat wamüin sünain nükachennajachin chi Shipayakai Wayuu? Saashin tü nüshajakat Moisés nüchiki Cristo chi Nüneekajalakai Maleiwa, katajachi oꞌu waneepia. ¿Jaraijaꞌa joo chi Shipayakai Wayuu paashajaakai achiki? —namakalaka.
Nüsouktakalaka Jesús namüin: —Tayakai, shiimüin sünain tayain anaküin süpüna wayuu je yaajeechi taya jümaa motsoꞌo neꞌe. Anakaja joonoole sümaa tanüiki sümaꞌinruꞌu yaain taya jaꞌaka süpüla jütüjaainjatüin saaꞌu tü shiimüinkat, süka sülüꞌülüin süpüla süntüin tü piyuushikat jünainmüin. Chi eekai waraittüin saꞌaka piyuushi, maaꞌawakuu meechi.
Anasü müleka jaapawaatüle jooluꞌu tü shiimüinkat eeiwaꞌaya shia süpüla nüpüshinjanain jia Maleiwa chi aapakai shia jümüin —nümakalaka Jesús namüin. Kettaapa nünüiki namüin, oꞌunüshi anujulaain noulia.
Mayaainje naaꞌinrapüꞌüin Jesús wainma kasa anasü nütüjakat apüleerua Maleiwa nümüiwa suꞌupala tü wattakat saalii wayuu, ayatsüjaꞌa manoujain nünain.
Tüü, shia shikeraajaka tü nümakat Isaías paala, chi nünüikimaajachikai Maleiwa, tü makat: “Maleiwakalee, jaꞌitairü piiꞌiyatüin namüin pukuaippa sünain pülashin pia, ayatsia neꞌe manoujuuin tü püchikikat waküjakat namüin”.
Nnojoliikalaka nountüin nanoujain nünain. Müshii aka saaꞌin wayuu eekai moꞌuin, maa aka tü nümakat Isaías:
“Müleka nanoujüle nünain Maleiwa, nülaꞌajaajeerü naainjala noulia. Otta nnojoliishii anoujain nünain. Süka jamüin, moꞌusalii naya nütüma, matüjainsalii naya nütüma, süpüla nnojolüinjatüin nayaawatüin saaꞌu tü shiimüinkat”.
Tü nüküjakat Isaías, nüküjain süka shiiꞌiyatünüin nümüin nütüma Maleiwa sünain anashaateechin maꞌi Jesús soꞌuweena wane kaꞌi je sünain shiyoukteechin nia wayuu.
Mayaainje manoujain wainma wayuu nünain Jesús, eesü wainma naꞌakajee na laülaayuu judíokana anoujain nünain. Shiasa süka mmolüin naya neema na fariseokana suulia ajuittinnaa suluꞌujee tü ekirajüleekat, nounjulajakalaka nachiki sünain nanoujain nünain Jesús,
süka shiain keeꞌireein maꞌi naaꞌin aꞌwaajünaa sütüma wayuu nuulialeꞌeya Maleiwa.
Naashajaakalaka Jesús nüchikua sümaa emetuluin nünüiki: “Chi wayuu eekai nünoujain tanain, nnojoishi tayain neꞌe nünouja anain tamüiwa, nünouja anainchiya chi kajünalakai taya.
Maaꞌaya aka niꞌraajüle tayaꞌaya, niꞌraajüin chi kajünalakai taya.
Antüshi taya saꞌakamüin wayuu yaa mmaluꞌu sünain müinya aka taya saaꞌin wane anakia, süka shiyaawatüinjatüin wayuu saaꞌu tü shiimüinkat tatüma. Chi eekai nünoujain tanain, nnojolichipa waraittüin sümaa piyuushi maaꞌawakuu müin suulia tü shiimüinkat.
“Otta müshia chi eekai naapajüin tanüiki sümaa nnojolin noonooin sümaa, kasalajaneerü naainjala nümüin. Nnojoleechi tayain kasalajanain atüma nümüin. Süka jamüin, antüshi taya saꞌakamüin wayuu süpüla toꞌtteꞌerüinjatüin shia suulia saainjala.
Na wayuu eekai nayouktüin taya ooꞌulaka tü tamakat namüin maaꞌulu yaa, süsaleena naya tüü soꞌuweena tü kaꞌi kasalajaneetkat oꞌu sümüin saainjala tü manoujainsatkalüirua.
Süka jamüin, tü taküjakat, nnojotsü taleꞌeruꞌujeejatüin neꞌe, naapajala tamüin chi Tashikai, chi kajünalakai taya.
Shia neꞌe taküjaka waneepia tü naapakat tamüin chi Tashikai, süka tatüjaain saaꞌu sünain shiain eeꞌiranajaweerüin atüma naaꞌin chi eekai noonooin sümaa”, nümataalakalaka Jesús sümüin tü wayuukolüirua.
Je soꞌu tü kaꞌi nekaainjatkat oꞌu na judíokana tü ekawaa kanüliakat Pascua, nütüjaa aaꞌut Jesús sünain keraain nükalia süpüla oꞌunaa saꞌakajee tü wayuukolüirua eemüin chi Nüshikai. Je saaꞌu alin maꞌi nüpüla waneepia na anoujashiikana nünain, ayatshiijaꞌa alin maꞌi naya nüpüla pejepa nükalia süpüla ouktaa naaꞌujee.
Shiasa motsapa tü kaꞌikat, nükotchirüin Jesús na nikirajüinkana sünainmüin tü ekawaakat. Otta chi nikirajüinkai Judaskai anülia, chi nüchonkai Simón Iscariote, eꞌitaanatüjülia nikiiruꞌu nütüma Satanás, chi sülaülakai yolujaa, süpüla naapüinjachin nikii Jesús süpüla oꞌutünaa aaꞌin.
Nütüjaa aaꞌut Jesús sümaa sülaülain nia kasa süpüshua nütüma chi Nüshikai, je sünain chajeꞌewalin nia eejee Maleiwa je sünain nüleꞌejüinjachin nüchikua nünainmüin.
Otta süpüla niiꞌiyatüin namüin na nikirajüinkana sünain nnojolüin yaletayaain naaꞌin noulia, nüshaꞌwalaakalaka joo sünainjee tü ekawaakat je naakatüin tü nüsheꞌinpalajanakat sünain nijittaain wane tuwaaya nüseꞌeruꞌupünaa.
Nipirajakalaka wane irala süka wüin. Nuꞌttakalaka sünain oꞌlojoo nooꞌui na nikirajüinkana sümaa noosojüin shia süka tü tuwaayakat.
Je wanaa sümaa nürütkaain nünainmüin Simón Pedro, —Senyotkalee, ¿puꞌlojooinjatü tooꞌui? —nümakalaka Pedro nümüin.
Nüsouktakalaka Jesús nümüin: —Jaꞌitairü nnojolüin piyaawatüin maaꞌulu yaa saaꞌu tü taaꞌinrakat püka, piyaawateerü aaꞌu mapeena —nümataalakalaka Jesús nümüin.
—Nnojottaa —nümakalaka Pedro nümüin —Nnojotsü tacheküin süpüleerua puꞌlojooinjatüin tooꞌui. Nüsouktakalaka Jesús nümüin: —Müleka nnojoire wulein pia tatüma, nnojoleechi kasajachin pia tamüin —nümakalaka.
—Senyotkalee, müleje shia, puꞌlojoleꞌe tooꞌui, tajapü je tekii sümaꞌalee —nümakalaka Pedro nümüin Jesús.
Nüsouktakalaka Jesús nümüin: —Wane wayuu süchikijee oꞌoojoo, wulesü nüta süpüshua. Shia neꞌe cheꞌojaaka nümüin nuꞌlojooin nuuꞌui süchikijee waraittaa. Otta müshiꞌiya jiakana, wuleinapa. Waneeshaꞌalajaꞌa neꞌe chi nnojoikai wulein jaꞌaka —nümakalaka Jesús.
Nümüsü Jesús tüü süka nütüjaatüjülüin aaꞌu jaralinjachin aapüin nikii.
Shiasa süchikijee nuꞌlojoin Jesús nooꞌui na nikirajüinkana, naꞌatüin tü nüsheꞌinpalajanakat sümaa nüikkalaain nüchikua eejechire paala nikaain. Nümakalaka namüin na nikirajüinkana: —¿Jamaluꞌut saaꞌin jümüin tü taaꞌinrakat jüka?
“Ekirajüikalee” je “Senyotkalee” müshii jia tamüin. Je lotüsü jünüiki süka tia, süka tayainjaꞌa chi jümakai.
Maa aka tayakai, chi ekirajüikai jia, chi Jüsenyotsekai, toꞌlojooitpa juuꞌui, müinjana jiaꞌaya juꞌlojoojiraainjatü juuꞌui.
Tüü, teeꞌiyatia jümüin sünain nnojolüin yaletayaain taaꞌin juulia. Akaainjana jia namüin na juwalayuukana, nnojotsü yaletayaainjatüin jaaꞌin noulia. Akaalinjiraainjana jia waneepia.
Tamüsü paala jümüin tü shiimüinkat: Wane wayuu eekai achepchieein, nnojoishi alanaain nuulia chi kachepchiakai. Je wane aluwataaushi, nnojoishi alanaain nuulia chi kajünalakai.
Otta müshiꞌiya jiakana, süka jütüjaaitpain saaꞌu jooluꞌu tüü, talatashaateena maꞌi jia müleka jiꞌyataale namüin na juwalayuukana sümaa nnojolüin yaletayaain jaaꞌin noulia.
“Tü tamakat jümüin: ‘Wuleinapa jia’, nnojotsü jümüinjatüin jüpüshua. Tatüjaa aaꞌulu jukuaippa jüpüshua süka taneekalain jia. Otta tü kasa alateetkat jooluꞌu tamüin, süpülajatü shikeraajüinjatüin tü ashajünakat paala sümaiwa suluꞌu tü karalouktakat nüchikimaajatkat Maleiwa makat: ‘Nüꞌünüüichipa jooluꞌu taya chi ekiraashikai tamaa’.
“Taküjüin jooluꞌu jümüin tachiki süpülapünaa saapünüin tekii süpüla jünoujüinjatüin sülatapeena sünain tayain tayakai chi aküjapüꞌükai tachiki.
Shiimüin tü tamakat jümüin: Chi eekai kamaneein namüin na eekai tajünalain, kamaneeshi tamüꞌinya. Je saaꞌu kamaneein tamüin, kamaneeshi nia nümüin chi kajünalakai tayaꞌaya”, nümataalakalaka Jesús namüin na nikirajüinkana.
Süchikijee nümüin Jesús tüü, antajaasü wane shapashapataa aaꞌin nümüin. Nümakalaka namüin na nikirajüinkana: —Shiimüin tü tamakat jümüin: Naapeechi ekii taya wane jaꞌakajee.
Neirakaajiraakalaka joo na nikirajüinkana sünain “¿Jarai cheje eera nia?” sümüin naaꞌin naleꞌeruꞌu.
Otta müshia wane nikirajüinkai Jesús, chi aishikai maꞌi nüpüla, yaashi joyotüin nüꞌütpaꞌa.
Nujutachonkalaka najapü Simón Pedro nümüin süpüla nüsakirüinjachin Jesús sünain jaralin chi aapüinjachin nikii.
Nejejeraakalaka joo chi nikirajüinkai sünain nüsakirüin nia: —Senyotkalee, ¿jarai chi aapüinjachika pikii? —nümakalaka nümüin Jesús.
Nüsouktakalaka Jesús nümüin: —Nieechi chi tacholotitkai amüin pan shiroku tü shirakat asalaa —nümakalaka. Nücholotirakalaka joo tü pankat sünain naapüin shia nümüin Judas, chi nüchonkai Simón Iscariote.
Je naapaapa Judas tü pankat, nikerolokalaka Satanás, chi sülaülakai yolujaa, nüleꞌeruꞌumüin. Nümakalaka Jesús nümüin: —Puꞌuna pümaala paaꞌinramaataiwa tü paaꞌinrajatkat.
Otta müshiꞌiya na nikirajüinkana yaakana sünain tü ekawaakat, nnojotsü nayaawatüin aaꞌu jamaluꞌulüin tü nümakat nümüin Judas.
Saaꞌu niain Judas anaajaalin tü neerü nalüꞌüjapüꞌükat na nikirajüinkana Jesús, aluwataanayaashi neꞌe saaꞌin namüin waneeirua sünain ayalajaa tü kasa cheꞌojaakat namüin süpüla tü miꞌiraakat. Ooꞌulaka saaꞌin namüin waneeirua, aluwataanayaashi sünain asülajaa sümüin wayuu eekai müliain.
Nujuittaataalakalaka Judas yaawalajaꞌaya anooipaꞌamüin süchikijee naapaain tü pankat süpüla oꞌunaa namaꞌanajee. Piyuupa tü mmapaꞌakat.
Shiasa nüchikiruꞌu Judas, nümakalaka joo Jesús namüin na nikirajüinkana: “Müshi paala taya jümüin tachikua: Tayakai, chi Shipayakai Wayuu, kettaasü takalia jooluꞌu süpüla niiꞌiyatüinjatüin Maleiwa sümüin wayuu tü kasa anashaatasü naaꞌinrüinjatkat taka. Je sünainjee tü naaꞌinrüinjatkat taka, sütüjaajeerü aaꞌu wayuu süpüshua sünain pülashaatain maꞌi nia.
Je sütüjaapa wayuu naaꞌu sünain pülashaatain maꞌi nia, niiꞌiyatamaateerü sümüin sünain anashaatain maꞌi taya maa aka niakai.
“Tachonniwaa, jia aishiikana tapüla, yaashi neꞌe taya jümaa motsoꞌo. Jüchajaweechi achiki taya sümaa nnojoleechin jüntüin tanain, süka nnojoliyülin juuntüin oꞌunaa chamüin eemüinjachire toꞌunüin, maa aka tü tamakat paala namüin na laülaayuu judíokana.
“Otta müsia jooluꞌu, tü taluwataainjatkat anain jia, kasa jeket. Taluwataain jia jooluꞌu sünain aijiraainjanain jia jüpüla waneꞌewaire jukua maa aka alin jia tapüla.
Müleka shiimüinre sünain aijiraain jia jüpüla, ayaawatüneena jia sütüma wayuu süpüshua sünain tekirajanain jia”, nümataalakalaka Jesús namüin na nikirajüinkana.
—Senyotkalee, ¿jalainjachi pia oꞌunüin? —nümakalaka Simón Pedro nümüin. Nüsouktakalaka Jesús: —Nnojoyülia puuntüin oꞌunaa tamaa jooluꞌu chaa eemüinjachire taya. Aluꞌujasa mapeena, tamaajeechi pia chamüin —nümataalakalaka nümüin.
—Senyotkalee, ¿jamüshikai nnojoikaꞌa tountajachin oꞌunaa pümaa jooluꞌu? Oꞌuneeshi taya pümaa, jaꞌitashi taya oꞌutünüin aaꞌin pünainjee —nümakalaka Pedro nümüin.
Nüsouktakalaka Jesús nümüin: —¿Shiimüin maꞌi tü pümakat tamüin sünain yapain pia süpüla ouktaa tanainjee? Taküjüin paala pümüin tü shiimüinkat: Süpülapünaa nükootaleꞌerajüin wane kaliina soꞌu aikat tüü, aattajaweechi pia paaꞌu apünüintua sünain piꞌraajüin taya —nümakalaka Jesús nümüin.
Ayatüshi Jesús aashajaain namaa na nikirajüinkana sünain nümüin namüin: “Nnojo mojuin jaaꞌin. Anakaja ayatüle jia sünain jünoujain nünain Maleiwa maaꞌaya aka tanaꞌinya.
Chaa eere kepiain chi Tashikai, wainma maꞌi paü. Oꞌuneechi taya jooluꞌu chamüin jüpüleerua süpüla yapainjatüin tatüma tü paükalüirua jüpüla. Müleka nnojoruleje eein shia, nnojotsüje taküjain achiki jümüin.
Aniin taya oꞌunüinjachin jooluꞌu süpüla yapainjatüin tatüma tü paükalüirua jüpüla, aleꞌejeechi taya jooꞌomüin süpüla tasaajüin jia süpüla chainjanain jia eere taya.
Jütüjaa aaꞌulu eemüinjachire toꞌunüin otta jalapünaainjanain jia süpüla jüntüin chamüin”, nümataalakalaka Jesús namüin.
Aashajaashi joo Tomás, wane chi nikirajüinkai Jesús: —Senyotkalee, nnojotsü watüjaain aaꞌu eemüinjachire puꞌunüin, shialeeka watüjaweematüin aaꞌu jalapünaainjanain waya süpüla wantüin chamüin.
Nüsouktakalaka Jesús nümüin: —Tayakai, taya chi süntajachikai akajee wayuu nünainmüin Maleiwa, süka tayain eeꞌiyatüin sümüin tü shiimüinkat nüchikikat Maleiwa süpüla shiiꞌiranajaainjatüin saaꞌin tatüma süpüla eeinjatüin nümaa waneepia. Chi eꞌraajirakai Maleiwa, taya tayakai tamüiwa.
Müleka shiimüinreje sünain jiꞌraajüin maꞌi taya, jiꞌraajüinje chi Tashikai wanaa tamaa. Je shiasa jooluꞌu, jiꞌraajeechi chi Tashikai sünainjee tü naaꞌinrüinjatkat taka —nümataalakalaka Jesús nümüin Tomás.
Nüsouktakalaka waneꞌeya, chi Felipekai anülia: —Senyotkalee, müleka piiꞌiyatüle wamüin chi Püshikai, aneerü waaꞌin sümaa.
Nüsouktakalaka Jesús nümüin: —Atak, jaꞌitaichiyalaꞌa kakaliaichin taya jümaa, nnojoliyüittaꞌaya piꞌraajüin taya. Chi eekai niꞌrüin taya, niꞌrüin chi Tashikaꞌiya. ¿Jamaluꞌutkaꞌa pütüma “Piiꞌiyata wamüin chi Püshikai” pümakalaka tamüin?
¿Jamüsü nnojotkaꞌa pünoujain tanain sünain saꞌaniraain takuaippa nümaa chi Tashikai je sünain saꞌaniraain nukuaippa tamaa? —nümakalaka Jesús nümüin Felipe. Aashajaashi joo Jesús namüin napüshua: “Tü pütchi taküjapüꞌükat jümüin, nnojotsü pütchi neꞌe taleꞌeruꞌujeejatü. Je tü kasa anasü taaꞌinrapüꞌükat, tountüin taaꞌinrüin süka saꞌaniraain nukuaippa chi Tashikai tamaa.
Anakaja jünoujüle tü tamakat jümüin sünain saꞌaniraain takuaippa nümaa chi Tashikai je sünain saꞌaniraain nukuaippa tamaa. Müleka isale shia jüchiki jünoujain, jünouja shia tamüin sünainjee jiꞌrüin tü kasa anasü taaꞌinrapüꞌükat, tü nütüjakat apüleerua Maleiwa nümüiwa.
“Shiimüin tü tamakat jümüin: Chi eekai niꞌitaain naaꞌin sünain anoujaa tanain, nuunteerü naaꞌinrüin kasa anasü makat aka saaꞌin tü taaꞌinrapüꞌükat juꞌupala. Je tü naaꞌinreetkat, alanaꞌaleejeeria sünain anain maꞌi suulialeꞌeya tü taaꞌinrapüꞌükat, süka toꞌunüinjachin eemüin chi Tashikai.
Je süpüshua tü kasa jüchunteetkat nümüin chi Tashikai saaꞌu tapüshin jia, taaꞌinreerü shia süpüla nütüjaanüinjachin aaꞌu sünain anashaatain maꞌi nia sütüma tü taaꞌinreetkat jümüin, tayakai chi Nüchonkai.
Otta süpüshua tü jüchuntakat tamüin tayakai saaꞌu tapüshin jia, taaꞌinreerü jümüin”, nümakalaka Jesús namüin na nikirajüinkana.
Ayatshi aashajaain joo Jesús namaa na nikirajüinkana sünain müin mayaa: “Müleka aire maꞌi taya jüpüla, jaaꞌa meena jia sümüin tü taluwataapüꞌükat anain jia.
Otta müshia tayakai, tachunteerü nümüin chi Tashikai süpüla nüjütüin jünainmüin wane Akaaliijüꞌiya maa aka tayakai süpüla eeinjachin jümaa waneepia.
Nieechi chi Naaꞌinkai Maleiwa, chi ekirajeechikai jia sünain tü shiimüinkat nooꞌopünaa Maleiwa. Otta tü wayuukolüirua eekai manoujain tanain, nnojoleechi kapülain saaꞌin nia, süka nnojolüin shiyaawatüin saaꞌu nukuaippa je süka mochoojüin nia soꞌu. Aluꞌujasa jiakana, jiꞌraajüin süka eein nia jümaa. Je mapeena, suluꞌujeechi jaaꞌin.
“Nnojoleena makatüin jia jümüiwa sünain makaaliijuwaa tatüma. Aleꞌejeechi taya jünainmüin.
Cheꞌojaasü motsoꞌo neꞌe süpüla nnojoireeinjachin shiꞌrüin taya wayuu eekai manoujain tanain. Aluꞌujasa jiakana, jiꞌreechi taya. Saaꞌu katüinjatüin toꞌu süchikua, akaweenia jiakana kateena oꞌu nümaa Maleiwa süpüla kaꞌikat süpüshua.
Je soꞌu tü kaꞌi nüjütüneechikat oꞌu jünainmüin chi Naaꞌinkai Maleiwa, jütüjaweechi aaꞌu taya sünain saꞌaniraain takuaippa nümaa chi Tashikai je sünain saꞌaniraain jukuaippa tamaa maaꞌaya aka takuaippa jümaꞌaya.
Chi eekai noonooin sümaa tü taluwataakat anain nia, niaꞌaya aika apüla taya. Je saaꞌu alin taya nüpüla, aijeechi nia nüpüla chi Tashikai. Je aijeechi nia tapülaya sümaa teeꞌiyatüin takuaippa nümüin”, nümataalakalaka Jesús namüin na nikirajüinkana.
Nüsouktakalaka wane nikirajüin, chi kanüliakai Judas (nnojoishi niain chi Judas Iscariotekai): —Senyotkalee, maa aka piiꞌiyatüinjatüin pukuaippa wamüin, ¿jamakaꞌa nnojolüinjatkaꞌa piiꞌiyatüin pukuaippa namüin na manoujainsaliikana? —nümakalaka.
Nüsouktakalaka Jesús nümüin: —Tamüsü paala pümüin süchikua: Chi eekai alin apüla taya, oonoweechi sümaa tü tekirajakat anain. Aijeechi niaꞌaya nüpüla chi Tashikai je anteena waya nünainmüin süpüla nümaain waya waneepia.
Otta chi eekai nnojolüin noonooin sümaa tü tekirajakat anain, maalinsai taya nüpüla. Je tü pütchi tamakat ayouktünakat sütüma tü wayuukolüirua, nnojotsü pütchin taleꞌeruꞌujeejatü neꞌe. Naapajala chi Tashikai tamüin, chi kajünalakai taya —nümakalaka Jesús nümüin.
Nümakalaka joo namüin napüshua na nikirajüinkana: “Tamüsü jümüin tüü sümaꞌinruꞌu yaayülin taya jümaa.
Je chi Naaꞌinkai Maleiwa, chi Akaaliijüikai, ajütüneechi jünainmüin nütüma chi Tashikai sünainjee tapüshin jia. Nikirajeena jia sünain kasa süpüshua nooꞌopünaa Maleiwa je nüsoꞌireerü jaaꞌin sünain süpüshua tü tamapüꞌükat jümüin.
Aapüneerü jooluꞌu wane anaa jümüin. Je chi aapüinjachikai shia jümüin, taya tayakai chi Jüsenyotsekai. Otta tü anaa taapajatkat jümüin, nnojotsü müin aka saaꞌin tü anaa saapakat wayuu. Je sükajee tia, anakaja nnojorule mojuin jaaꞌin sümaa mmolüin jia seema tü kasa alateetkat.
“Soto jaaꞌin tü tamakat jümüin: Mayaainje toꞌunajachin juulia, aleꞌejeechi taya tachikua jünainmüin. Müleka airejeꞌeya maꞌi taya jüpüla, talateerüje jaaꞌin sümaa toꞌunajachin eemüin chi Tashikai, süka laülaain nia toulia.
Tamüsü jümüin tüü süpülapünaa toꞌunüin, süpüla jünoujainjatüin sünain pansaain tanüiki sülatapeena tü tamakat.
Alüꞌütsü joo süpüla kettaain taashajala jümaa, süka nüntamaateechin Satanás. Mayaainje nuluwataain saaꞌu wayuu sainküin mma, nnojoishi laülaain nia taaꞌu.
Chi toonookai amaa waneepia, nia chi Tashikai. Je jooluꞌu saaꞌu taaꞌinrüinjatüin tü nuluwataakat anain taya, atüjaaneerü aaꞌu sütüma wayuu sainküin mma sünain alin maꞌi nia tapüla”, nümakalaka Jesús namüin na nikirajüinkana. Je kettaapa nünüiki namüin, “Jooꞌuya woꞌunaiwa yaajee”, müshi nia namüin.
Je sünain waraittain Jesús, yootüshi nia namaa na nikirajüinkana sünain nümüin namüin: “Wane sütüna wunuꞌu, kachonsü shia süka sünaain shia tü wunuꞌukot, akaweenia jiakana juunteerü jaaꞌinrüin kasa anasü sünainjee saꞌaniraain jukuaippa tamaa. Tayaꞌaya tayakai chi wunuꞌu shiimüinshikai süka tayain tamüiwa suuntaka akajee wayuu saaꞌinrüin kasa anasü. Otta chi Tashikai, müshi aka naaꞌin wane aꞌyataai suluꞌu yüüja, süka nükaaliijain jia süpüla juuntüinjatüin jaaꞌinrüin kasa anasü.
Akaajasa müleka nnojorule jaaꞌinrüin kasa anasü, meena aka jia saaꞌin tü sütünakalüirua wunuꞌu ashottünakat nütüma chi aaꞌinmajüikai saaliijee machonwaa. Aluꞌujasa chi aaꞌinrakai kasa anasü, wuleerü naaꞌin nütüma Maleiwa süpüla nuuntüinjatüin naaꞌinrüin waneepia kasa anasü, maa aka tü wunuꞌu anaatünakat maꞌi atüna süpüla ayatüinjatüin kachoin.
Je jiakana, wuleitpa jaaꞌin sütüma tü pütchi tamapüꞌükat jümüin.
Müleka ayatüle saꞌaniraain jukuaippa tamaa, ayateerü juuntüin tatüma aaꞌinraa kasa anasü. Nnojorule kachetüin sütüna wane wunuꞌu sünain, machonjeerü tü sütünakat. Akaweenia jiakana, nnojoleerü juuntüin jaaꞌinrüin kasa anasü müleka nnojorule ayatüin jia tanain.
“Tayakai, müshi aka saaꞌin tü wunuꞌukot. Otta jiakana, müshii aka saaꞌin tü sütünakat. Süka jamüin, chi wayuu eekai ayatüin sünain saꞌaniraain nukuaippa tamaa je takuaippa nümaa, naaꞌinreerü wainma kasa anasü. Müleka nnojorule ayatüin jia tanain, nnojoleerü juuntüin jaaꞌinrüin kasa anasü.
Chi wayuu eekai nnojolüin saꞌaniraain nukuaippa tamaa, müshi aka saaꞌin wane sütüna wunuꞌu eekai süshottünüin sümaa sükotchijünüin süpüla aꞌajünaa jutpa.
Otta müleka saꞌaniraale jukuaippa tamaa sümaa joonooin sümaa tanüiki, jüchunta nümüin chi Tashikai tü kasa keeꞌireekat jaaꞌin, je aapüneerü shia jümüin.
Müleka jaaꞌinrüle maꞌi wainma kasa anasü, aꞌwaajüneechi chi Tashikai sünainjee tia je atüjaaneena aaꞌu sümaa tekirajüin jia.
“Maa aka alin taya nüpüla chi Tashikai, aishii jia tapülaya. Joonoo jumaala sümaa tanüiki süpüla ayatüinjanain jia alin tapüla.
Müleka joonoole sümaa tü taluwataakat anain jia, ayateena jia alin tapüla, maa aka ayatüin alin taya nüpüla chi Tashikai saaꞌu toonooin sümaa tü nuluwataakat anain taya.
Taküjain jümüin tüü süpüla talatashaatainjatüin maꞌi waneepia jaaꞌin tanainjee.
“Tü taluwataakat anain jia, shia tüü: Aijiraa jia jüpüla maa aka alin jia tapüla.
Wane wayuu, aapajiraakai nukuaippa süpüla ouktaa saaꞌujee nütünajutüirua, miyoꞌushaata maꞌi naalii nüpüla.
‘Tatünajut’ meechi taya jümüin müleka joonoole waneepia sümaa tü taluwataakat anain jia.
Nnojoleena ‘tachepchia’ tamüin jia. Süka jamüin, wane achepchiee, nnojotsü aküjünüin nümüin tü naaꞌinrakat chi nülaamainkai. Aluꞌujasa jiakana, ‘tatünajut’ tamüshii jia süka taküjüin jümüin süpüshua tü aküjünakat tamüin nütüma chi Tashikai.
Nnojoishi jüneekajalain taya, jia taneekajalaka. Teꞌitaain jia süpüla jaaꞌinrüinjatüin wainma kasa anasü matüjainkat amalajawaa. Müleka jaaꞌinrüle tia, naaꞌinreerü chi Tashikai jümüin süpüshua tü juchuntakat nümüin saaꞌu tapüshin jia.
Nnojo motüin jaaꞌin tü taluwataakat anain jia makat: Aijiraa jia jüpüla”, nümataalakalaka Jesús namüin na nikirajüinkana.
Aashajaashi Jesús nüchikua namüin: “Müleka kanainre jia saaꞌin tü manoujainsatkalüirua, soto jaaꞌin sünain tayain kanain saaꞌin palajana.
Müleka wanaawaleje jaaꞌin namaa, aishiije jia napüla maa aka alin napüla na wanaawakana namaa. Otta süka taneekajalain jia naꞌakajee, nnojoishii wanaawain jia namaa. Je sükajee tüü, maalinsalii jia napüla.
Soto jaaꞌin tü pütchi tamayütkat jümüin makat: ‘Wane wayuu eekai achepchieein, nnojoishi alanaain nuulia chi kachepchiakai’. Maa aka eein wayuu kapülakat aaꞌin tü tekirajakat anain, meenia jiakana atümaꞌaya. Je maa aka eein wayuu eekai niꞌrüin wayumüin tamüin, akaweenia jiakana atümaꞌaya.
Meena jia atümaa saaꞌu tapüshin jia je saaꞌu nnojolin neꞌraajüin chi kajünalakai taya.
“Müleka nnojoireje tantüin naꞌakamüin na manoujainsaliikana sünain ekirajaa naya, nnojotsüje kasain kasalajanainjatüin namüin. Otta müsia saaꞌu tantüichipain naꞌakamüin, nnojotsü jamüinjatüin nanüiki.
Je chi eekai kanain naaꞌin taya, kanainshi naaꞌin chi Tashikai wanaa tamaꞌaya.
Müleka nnojoireje taaꞌinrüin noꞌupala tü kasa anasü nütüjakat apüleerua Maleiwa nümüiwa, nnojotsüje kasain kasalajanainjatüin namüin. Otta mayaainje neꞌrüin tü kasa anasü taaꞌinrapüꞌükat, ayatshiijaꞌa kanain naaꞌin taya ooꞌulaka chi Tashikaꞌiya.
Müsü nakuaippa süpüla shikeraajüinjatüin tü pütchi ashajünakat paala suluꞌu tü karaloukta nüchikimaajatkat Maleiwa makat: ‘Nnojotsü kasain kanainjeein naꞌürüla tanain’.
“Nüntapeena jünainmüin chi Akaaliijüikai, chi Naaꞌinkai Maleiwa, chi tajüteechikai chajee iipünaajee nümaꞌanajee chi Tashikai, niiꞌiyateerü jümüin süpüshua tü shiimüinkat nooꞌopünaa Maleiwa. Je aashajaweechi nia tachiki jümaa.
Otta müshiꞌiya jiakanaya, anashii müleka jüküjüle tachiki sümüin wayuu, süka jiainjaꞌa tamaatüjüliꞌinya toꞌttoiwaꞌaya sünain ekirajaa wayuu.
“Taküjain jümüin süpüshua tüü süpüla sotüinjatüin jaaꞌin tanüiki jiꞌrapa müliaa suulia sümalajaꞌalaain jünoula tanain.
Soꞌuweena wane kaꞌi, ajünajaaneena jia suluꞌujee tü ekirajüleekat. Je chi eekai nuꞌuteein jaaꞌin, talateechi Maleiwa nümaa naashin müleka nuꞌutüle jaaꞌin.
Naaꞌinreerü kasa mojusü eekai müin aka tia, süka nnojolin neꞌraajüin chi Maleiwakai je süka nnojolin neꞌraajüin tayakaꞌiya.
Taküjüin jümüin jooluꞌu tüü tamaꞌichiki süpüla sotüinjatüin jaaꞌin shia mapeena jiꞌrapa tü müliaakat. Nnojotsü taküjapüꞌüin shia jümüin paalainka süka aniiyüliꞌinya taya jümaa”, nümakalaka Jesús namüin na nikirajüinkana.
Aashajaashi Jesús nüchikua namüin: “Je jooluꞌu, oꞌunajachi taya jümaꞌanajee eemüin chi Tashikai chi kajünalakai taya. Tatüjaa aaꞌulu jamüin nnojoikaꞌa jüsakirüin taya sünain jalamüinjachin taya. Shia süka mojushaatain maꞌi jaaꞌin sütüma tü kasa tamayütkat jümüin.
Shiimüin tü tamüinjatkat jooluꞌu jümüin: Müleka toꞌunüle jümaꞌanajee, jiainjana anaka sükajee, süka tajüteechin jünainmüin chi Akaaliijüikai. Müleka yaale taya jümaa, nnojoleechi antüin.
“Je nüntapa yaamüin, niiꞌiyateerü sümüin wayuu eekai manoujain tanain sünain nnojolüin lotüin tü sünoujakat anain. Süka jamüin, nnojotsü nanoujain tü shiimüinkat sünain kaainjaraliin naya, sünain maainjalasalin tayakai, je sünain kasalajaneerüin namüin naainjala soꞌuweena wane kaꞌi.
Nnojotsü lotüin nekiiruꞌu sünain kasain wayuu tü aainjalaakat, süka nayouktüin anoujaa tanain.
Nnojotsü lotüin nekiiruꞌu sünain wayuuin maainjalasai taya, süka toꞌunüinjachin nünainmüin chi Tashikai sümaa nnojoleechin taya shiꞌrüin wayuu.
Nnojotsü lotüin nekiiruꞌu sünain kasalajaneerüin namüin naainjala, süka kasalajanaitpain nümüin naainjala Satanás, chi aluwataashikai naaꞌu na manoujainsaliikana sainküin mma.
“Wainma tü pütchi isakat süpüla taküjüin jümüin. Otta nnojoleerü taküjüin jümüin süpüshua, süka kapüleejeerüin jümüin jiyaawatüin saaꞌu maaꞌulu yaa.
Otta müshia chi Naaꞌinkai Maleiwa nüntapa, chi ekirajeechikai jia sünain tü shiimüinkat, nükaaliijeena jia süpüla jiyaawatüinjatüin saaꞌu süpüshua tü shiimüinkat nooꞌopünaa Maleiwa. Tü nümüinjatkat jümüin, nnojoleerü pütchi neꞌe nüleꞌeruꞌujeejatü. Shieerü nüküjaka tü aküjünakat nümüin. Je naapireena jia süchiki tü kasa alateetkat mapeena.
Chi Tashikai, nüküjüin tamüin süchiki kasa süpüshua. Otta tü nüküjakat tamüin, shia taküjapüꞌükat jümüin. Je chi Naaꞌinkai Maleiwa, nüsoꞌireerü jaaꞌin sünain tü taküjapüꞌükat jümüin. Je sünainjee nikirajeenain jia sünain tü taküjakat, kojuteechi taya jütüma.
“Je jooluꞌu, motsomüin yaain taya jümaa. Shiasa palitchon kaꞌi, jiꞌreechi taya tachikua”, nümakalaka Jesús namüin na nikirajüinkana.
Naashajaajiraakalaka joo wane neꞌipa na nikirajüinkana sünain maa: —¿Jamaluꞌut cheje nünüiki wamüin sünain: “Je jooluꞌu, motsomüin yaain taya jümaa. Shiasa palitchon kaꞌi, jiꞌreechi taya tachikua”, makat? ¿Je jamaluꞌut tü nümakat wamüin sünain: “Süka toꞌunüinjachin nünainmüin chi Tashikai”, makat? —namajiraakalaka.
Ayatshii naya sünain nasakiijiraain sünain: —¿Jamaluꞌut cheje nünüiki wamüin sünain: “Je jooluꞌu motsomüin”, ooꞌulaka “Shiasa palitchon kaꞌi”, makat? Nnojotsü wayaawatüin aaꞌu tü nümakat wamüin.
Otta müshia Jesús, süka nütüjaain saaꞌu sünain nasakireein nia süchiki tü nümakat paala namüin, nümakalaka namüin: —¿Aashajaajiraashii jia sünain tü tamakat sünain: “Je jooluꞌu, motsomüin yaain taya jümaa. Shiasa palitchon kaꞌi, jiꞌreechi taya tachikua”, makat?
Shiimüin tü tamüinjatkat jooluꞌu jümüin: Mojeerü maꞌi jaaꞌin sümaa jiꞌyalajüin mapeena. Otta tü manoujainsatkalüirua sainküin mma, talateerü saaꞌin. Mayaainje mojeerüin jaaꞌin, talateerü jaaꞌin süchikijee.
“Wane jierü eekai jemeyulüin, aisü sümüin saalii tü süchonkot. Otta süchikijee jemeyulüin, anasü. Motüsü saaꞌin tü müliaakat süka talatüin maꞌi saaꞌin sujuittapa süchon.
Müshii aka jiakana sünain mojuin jaaꞌin jooluꞌu. Otta süchikijee mapa jiꞌrapa taya, talateerü maꞌi jaaꞌin. Je nnojoleerü ooꞌulaain juulia tü talataakat aaꞌin.
Je soꞌuweena kaꞌikat tia, nnojoleechi taya jüsakirüin sünain wane kasa. Shiimüin tü tamakat jümüin: Kasa süpüshua eekai juchunteerüin nümüin chi Tashikai sünainjee jiain tapüshin, naapeerü shia jümüin.
Je jüchuntaiwaꞌaya nümüin chi Tashikai paala, nnojotsü juchuntüin sünainjee jiain tapüshin. Otta müsia jooluꞌu, anakaja jüchuntüle sünainjee jiain tapüshin, je aapüneerü tü kasa jüchuntakat jümüin nütüma. Je talatashaateerü maꞌi jaaꞌin süka tia”, nümataalakalaka Jesús namüin na nikirajüinkana.
Ayatüshi Jesús aashajaain namaa: “Aküjüshi taya nüchiki chi Tashikai jümüin süka sukuaippa tü kasa eꞌnnaajünakat sainküin mma. Otta soꞌuweena wane kaꞌi, nnojoleechi müin aka taya jooluꞌu sünain ekirajaa jia, aluꞌujasa lotüinjatü tanüiki nüchiki.
Je soꞌu kaꞌikat tia, nnojoleechi tayain chi achuntakai nümüin chi Tashikai jaaꞌujee. Aluꞌujasa juunteerü jüchuntüin nümüin jiakana sünainjee jiain tapüshin,
süka alin jia nüpüla niakaꞌiya. Aishii jia nüpüla chi Tashikai süka alin taya jüpüla je süka jünoujain sünain nümaꞌanajeejachin taya.
Shiimüin sünain tantüshin chajee iipünaajee nümaꞌanajee chi Tashikai yaamüin yaa saꞌakamüin wayuu. Je jooluꞌu, oꞌuneechi taya tachikua saꞌakajee wayuu eemüin chi Tashikai”, nümataalakalaka Jesús namüin na nikirajüinkana.
Namakalaka na nikirajüinkana nümüin: —Atak, lotüitpa joo pünüiki wamüin je nnojolüitpa paashajaain süka sukuaippa tü kasa eꞌnnaajünakat sainküin mma.
Watüjaaichipa aaꞌu pia sünain piyaawatüin saaꞌu kasa süpüshua. Müleka wasakireere pia sünain wane kasa, pütüjaatüjülia aaꞌut tü jülüjakat waaꞌin. Sükajee tüü, anoujainapa waya süka süpüshua waaꞌin sünain püntüshin nümaꞌanajee Maleiwa —namakalaka nümüin Jesús.
Nüsouktakalaka Jesús namüin: —¿Shiimüin cheje eera sünain jünoujainapain süka süpüshua jaaꞌin?
Alüꞌütsü jükalia süpüla juꞌwalakajaain waneꞌewaꞌire jukua. Shiimüin sünain süntüitpain tü jükaliakat süpüla jüpütüinjachin taya sümaa jüleꞌejüin jipialuꞌumüin. Otta müshia tayakai, nnojoleechi tamüiwain süka eein chi Tashikai waneepia tamaa.
“Taküjain jümüin tüü süpüla anainjanain jia sünainjee saꞌaniraain jukuaippa tamaa. Mayaashiije mülieenain jia mapeena sütüma tü kasa mojusü saaꞌinreetkat tü manoujainsatkalüirua jüka, anakaja jooluꞌu talatüle jaaꞌin süka tayamülüichipain chi aluwataashikai naaꞌu na manoujainsaliikana”, nümataalakalaka Jesús namüin na nikirajüinkana.
Shiasa süchikijee naashajaain Jesús namaa na nikirajüinkana, eirakaashi nia iipünaamüin süpüla aashajawaa nümaa Maleiwa: “Taataa, kettaasü joo takalia süpüla ouktaa. Anakaja jooluꞌu müleka piiꞌiyatüle sümüin wayuu tü kasa anashaatasü paaꞌinrüinjatkat taka tayakai chi Püchonkai süpüla sütüjaainjatüin aaꞌu wayuu süpüshua sünain pülashaatain maꞌi pia.
Eꞌitaanüshi taya pütüma süpüla laülaainjachin saaꞌu wayuu süpüshua. Otta müsia tü wayuukolüirua eꞌitaanakat pütüma tajapuluꞌu, pücheküin süpüleerua shiiꞌiranajaainjatüin saaꞌin tatüma süpüla eeinjanain naya pümaa waneepia.
“Chi wayuu eeꞌiranajaaitpakai aaꞌin, nuuntüin niyaawatüin jooluꞌu saaꞌu tü shiimüin ekirajünakat püchiki sünain waneeshin pia sünain Maleiwain, je tachiki tayakai Jesucristo sünain püjünalain taya saꞌakamüin wayuu.
Saaꞌu tekeraajüin süpüshua tü puluwataakat anain taya, teeꞌiyatüitpa pukuaippa sümüin wayuu süpüshua sainküin mma sünain anashaatain maꞌi pia.
Taataa, anakaja müleka kojutüle taya pütüma jooluꞌu chaa iipünaa eere pia, maa aka kojutpüꞌüin taya pütüma sümaiwa paala nnojolüiwaꞌaya sükumajünüin tü kasakat süpüshua.
“Taataa, na tekirajüinkana, na aneekuushikana pütüma saꞌakajee wayuu, teeꞌiyatüin pukuaippa namüin sünain anashaatain maꞌi pia. Saaꞌu püpüshin naya, piꞌitaain naya süpüla nayainjanain na tekirajüinkana. Je noonooitpain sümaa pünüiki.
Otta müsia jooluꞌu, natüjaaitpa aaꞌu sünain shiimüin pünainjeejatüin süpüshua tü püküjakat tamüin.
Tü pütchikat püküjapüꞌükat tamüin, taküjain shia namüin je kapülasü naaꞌin tanüiki. Natüjaa aaꞌut sünain shiimüin tantüshin pümaꞌanajee je nanoujain sünain püjünalain taya saꞌakamüin wayuu.
“Taataa, achuntüshi jooluꞌu taya pümüin naaꞌu na tekirajüinkana. Nnojoishi taya achuntüin pümüin saaꞌu wayuu eekai nnojolüin sünoujain tanain, aluꞌujasa naaꞌu nayakana süka nayain na aneekuushikana pütüma je süka nayain püpüshin.
Je saaꞌu püpüshin naya, tapüshi tayakaꞌiya. Je süka nanoujain tanain, naꞌwaajüin maꞌi taya.
“Nnojoleechi makatüin taya yaaya saꞌaka wayuu, süka toꞌunajachin pünainmüin. Otta müshiꞌiya na tekirajüinkana, makateena naya yaaya saꞌaka tü wayuu manoujainsatkalüirua. Taataa, pia Aꞌwaajünakai, tachuntüin pümüin sünain paaꞌinmajüinjanain na tekirajüinkana süpüla wanaawajiraain naaꞌin maa aka wayakana sünain wanaawajiraain waaꞌin. Paaꞌinmaja naya süka tü püpülainkat. Saaꞌu paapüin tü püpülainkat tamüin paala,
tountüin taaꞌinmajüin naya wanaa sümaa eepüꞌüin taya namaa. Je süka taaꞌinmajüin naya suulia kasa eekai mojuin, nnojoliishii naya ojutuuin. Waneeshia neꞌe niain Judas ojutuuin süpüla amüloulin, chi eꞌitaanatüjüikaꞌiya süpüla tia, süpüla shikeraajüinjatüin tü ashajünakat nüchiki suluꞌu tü nüchikimaajatkat Maleiwa.
“Oꞌuneechi taya jooluꞌu pünainmüin. Otta süka yaayülin taya saꞌaka wayuu, aashajaashi taya pümaa jooluꞌu süpüla talatashaatain maꞌi naaꞌin na tekirajüinkana sütümajee tanüiki maa aka tayakai sünain talatüin taaꞌin.
Taküjüitpa namüin süpüshua tü püküjakat tamüin. Akatsaꞌa maalin naya süpüla tü manoujainsatkalüirua, süka nnojoliin süpüshin naya maa aka tayakai sünain nnojolin süpüshinya.
“Nnojoishi taya achuntüin pümüin süpüla püsaajüinjanain naya saꞌakajee tü wayuukolüirua eekai manoujain, aluꞌujasa süpüla paaꞌinmajüinjanain naya nuulia chi Kamaꞌüraikai.
Nnojoliishii süpüshin naya tü manoujainsatkalüirua, maa aka tayakai sünain nnojolin süpüshinya.
Anakaja müleka pükatarüle naya pünainmüin sütümajee tü pünüiki shiimüinkat piꞌitaakat napüleerua süpüla noonooin sümaa.
Je maa aka püjütüin taya saꞌakamüin wayuu, tajütüin na tekirajüinkanaya saꞌakamüin.
Je takatalaain pünainmüin süpüla jüüjüüin taya pümüin süpüla nakatannüinjanain pünainmüin na tekirajüinkanaya”, nümakalaka Jesús nümüin Maleiwa sünain nüchuntüin naaꞌu na nikirajüinkana.
Ayatshi Jesús achuntüin nümüin Maleiwa: “Nnojoishi taya achuntüin jooluꞌu pümüin naaꞌu na tekirajüinkana neꞌe namüiwa. Achuntüshi tayaꞌaya naaꞌu na wayuu anoujainjanakana tanain sütüma tü nekirajüinjatkat anain na tekirajüinkana.
Taataa, achuntüshi taya pümüin naaꞌu na anoujashiikana napüshua süpüla wanaawajiraainjatüin naaꞌin. Maa aka saꞌaniraain pukuaippa tamaa je saꞌaniraain takuaippa pümaꞌaya, tacheküin müleka saꞌaniraale nakuaippa wamaa süpüla shiyaawatüinjatüin aaꞌu wayuu süpüshua sainküin mma sünain tajütüüshin pütüma.
“Teeꞌiyatüitpa sünain kojutüin naya tatüma, maa aka kojutüin taya pütüma paala sümaiwa, süpüla wanaawajiraainjatüin naaꞌin, maa aka wayakana sünain wanaawajiraain waaꞌin.
Saaꞌu saꞌaniraain takuaippa namaa, maa aka saꞌaniraain pukuaippa tamaa, tachuntüin süpüla wanaawajiraainjatüin maꞌi naaꞌin waneepia. Je müleka wanaawajiraale naaꞌin, sütüjaajeerü aaꞌu wayuu süpüshua sünain ajütüüshin taya pütüma je sünain alin naya püpüla maa aka alin püpüla tayakaꞌiya.
“Taataa, na wayuu eꞌitaanakana pütüma tajapuluꞌu, tacheküin napüleerua tamaainjanain naya chaa eere taya, süpüla neꞌrüinjachin taya sünain anashaatain maꞌi. Shiimüin sünain kojutüin maꞌi taya pütüma süka alin taya püpüla sümaiwa paala nnojolüiwaꞌaya sükumajünüin tü kasakat süpüshua.
“Taataa, pia lotokai akuaippa sünain kasalajanain pütüma sümüin wayuu saainjala, mayaainje nnojolin shiꞌraajüin pia wayuu eekai manoujain, teꞌraajüin pia tayakai. Je na anoujashiikana, natüjaa aaꞌulu sümaa püjünalain taya,
sükajee teeꞌiyatüitpain pukuaippa namüin. Je ayateechi taya sünain teeꞌiyatüin shia namüin süpüla aijiraainjanain naya napüla maa aka alin taya püpüla, je süpüla saꞌaniraainjatüin takuaippa namaa”, nümakalaka Jesús nümüin Maleiwa.
Shiasa süchikijee nüchuntüin Jesús nümüin chi Nüshikai, nuꞌunakalaka namaa na nikirajüinkana waneemüin saꞌata wane luwopu kanüliakat Cedrón, suupünaamüin wane wunuꞌulia kanüliasü Olivos.
Otta müshia Judas, chi aapüinjachikai nikii Jesús, niꞌraajüin tü wunuꞌuliakat süka noutkajaapüꞌüin chaꞌaya Jesús namaa na nikirajüinkana.
Nüntakalaka joo Judas eemüin Jesús sümaa wane surulaalüirua je wane suwaariase tü aꞌwaajüleekat Maleiwa ajütünakana natüma na fariseokana je natüma na laülaashiikana naꞌakajee na sacerdote judíokana. Kajapuluꞌuyaa müshii chajaruuta ooꞌulaka kasimoꞌuyaa müshii süpüla nanaküin tü wopukot.
Otta Jesús, sünain nütüjaain saaꞌu süpüshua tü aaꞌinnüinjatkat jooluꞌu nüka, nürütkaakalaka sünainmüin tü surulaatkalüirua sünain nüsakirüin naya: —¿Jarai jüchajaaka achiki?
—Jesús chi Nazaretjeꞌewaikai —namakalaka. —Tayaꞌaya tayakai —nümakalaka Jesús namüin. Otta müshia Judas chi aapakai nikii, eejachi shaꞌwatüin namaa na surulaatkana.
Je wanaa sümaa nümüin Jesús namüin: “Tayaꞌaya tayakai”, ansünajaashii sünain noꞌnnajaain mmaluꞌu.
Nüsakirakalaka joo Jesús nüchikua: —¿Jarai jüchajaaka achiki? —Nia Jesús chi Nazaretjeꞌewaikai —namakalaka nümüin.
—Tamüinapaꞌasa jia sünain tayaꞌayain tayakai. Müleka tayale jüchajaain, juuꞌulaa noꞌunaiwa na wayuu yaakana tamaa —nümakalaka namüin.
Müsü nünüiki Jesús süpüla shikeraajüinjatüin tü nümakat paala sünain maa: “Nnojotsü amüloulin toulia waneesükaijeꞌe naꞌakajee napüshua na niꞌitaakana Maleiwa süpüla nayain tapüshin”.
Je Simón Pedro, nuwatakalaka nooꞌomüin wane nüchepchia chi laülaashikai napüleerua na sacerdote judíokana sümaa wane chajaruuta. Nüchotoꞌoleekalaka tü nücheꞌe nikialuꞌujeejatkat. Otta müshia chi achepchieekai, Malco nünülia.
Nümakalaka Jesús nümüin Pedro: —Piꞌitaa püchajaruutse süchikua suluꞌu süta. Acheküsü talatirüin tü müliaa nüchekakat chi Tashikai tapüleerua.
Chi sülaülashikai surulaat namaa na surulaatkana je na suwaariasekana tü aꞌwaajüleekat Maleiwa, amaanüshi Jesús natüma
sünain kapüin nia süpüla noꞌunirüin nia palajana nünainmüin Anás. Nia nüshimiaka Caifás chi laülaashikai soꞌu juyakat tia napüleerua na sacerdote judíokana.
Chi Caifáskai anülia, nia maka paala namüin na laülaayuu judíokana sünain maa: “Shia anaka aluꞌu, saaꞌin tamüin, ouktüle waneeshia neꞌe wayuu waaꞌu wayakana judíokana wapüshua”.
Otta müshia Simón Pedro, oushikajaashi nüchiirua Jesús nümaa waneꞌeya. Chi wanee, eꞌnnaajünüshi nütüma chi laülaashikai napüleerua na sacerdotekana. Je sükajee tia, nikerotinnakalaka nümaa Jesús suluꞌumüin nüpaatiase chi sacerdotekai.
Otta müshia Pedro, makatakalaka nia anooipaꞌa soꞌuluꞌu tü paatiakat. Otta chi nuwalaꞌatakai, nujuittaakalaka nüchikua süpüla naashajaain sümaa tü majayüt aaꞌinmajüsükat tü soꞌukot süpüla shikerotirüinjachin Pedro. Je wanaa sümaa nikerolüin,
süsakitkalaka nia tü majayütkat: —Aashin piayaain wane chi nikirajüinkai —sümakalaka nümüin Pedro. —Nnojoishi tayain —nümakalaka sümüin.
Je yaa suluꞌu tü paatiakat, eejana wane nüchepchiairua chi sacerdotekai namaa wane suwaariase tü aꞌwaajüleekat Maleiwa shaꞌwashawalüin süꞌütpaꞌa wane siki chuwatsü natüma süpüla aatulajaa. Eejachi Pedro shaꞌwatüin namaa sünain aatulajaa.
Asakinnüshi jooluꞌu Jesús yaa paülüꞌü nütüma Anás chi laülaashikai napüleerua na sacerdotekana nachiki na nikirajüinkana je süchiki tü nikirajapüꞌükat anain.
Nüsouktakalaka Jesús nümüin: —Ekirajapüꞌüshi taya eepünaapüꞌüle nakotchajaain na judíokana napüshua suluꞌu tü ekirajüleekalüirua je suluꞌu tü aꞌwaajüleekat Maleiwa. Aashajaapüꞌüshi taya suꞌupala wayuu wainma, nnojoishi aashajaain taya sujuuna wayuu.
¿Jamakalaka püsakirakaꞌa taya jooluꞌu? Shia anaka püsakirüle na wayuu aapajapüꞌükana tanüiki. Shiimüin sünain nayain atüjaain saaꞌu tü tamapüꞌükat —nümataalakalaka Jesús nümüin Anás.
Je nümapa Jesús tüü, nüsheꞌejaanakalaka nuwalapaꞌanain nütüma wane nuwaariase chi sacerdotekai shaꞌwatüshikai nüꞌütpaꞌa sünain nümüin emetut nümüin Jesús: —Eꞌrüikaiche pia wayumüin sümaa pünüiki nümüin chi laülaashikai napüleerua na sacerdotekana.
Nüsouktakalaka Jesús: —Müleka mojuluꞌuruleje tanüiki nümüin, anasüje piiꞌiyatüle shia tamüin. Akaajasa taküjüle nümüin tü shiimüinkat, ¿jamakaꞌa püsheꞌetakaꞌa taya saalii? —nümakalaka Jesús.
Nuꞌuninnakalaka joo Jesús nütüma Anás nünainmüin Caifás chi wane laülaashikai napüleerua na sacerdotekana. Maakatüjüyülia tü jiikukat nuulia.
Wanaa sümaa shaꞌwatüin Simón Pedro yaa anooipaꞌa sünain aatulajaa, nüsakinnakalaka sütüma wane wayuu: —¿Nnojoishijasa piain wane chi nikirajüinkai? Naattajaakalaka Pedro sünain maa: —Nnojoishi tayain.
Niasa wane nüchepchia chi laülaashikai napüleerua na sacerdotekana, nüpüshi chi wayuu ochotoonokoi acheꞌe paala nütüma Pedro, nümakalaka nümüin: —Teꞌrüinsa pia nümaa suupünaa tü wunuꞌuliakat.
Naattajaakalaka Pedro nüchikua. Shiasa wanaa maꞌi sümaa nüsouktüin Pedro, akootoleꞌerajaashi wane kaliina.
Nuꞌuninnakalaka Jesús wattaꞌa maalü natüma na laülaayuu judíokana nipialuꞌujee Caifás eemüin tü laülaapiakat eere niꞌyataain Pilato chi Romajeꞌewaikai sülaülashikai tü mmakat Judea soꞌu kaꞌikat tia. Nayasa na judíokana, nnojoliishii ekerotüin suluꞌumüin tü laülaapiakat. Müleka nekerorule, saaꞌin namüin, naꞌakamüin na gentilekana, yarütteerü nakuaippa nuꞌupala Maleiwa je nnojoleena eküin shikiira tü Pascuakat.
Nujuittaakalaka Pilato anooipaꞌamüin süpüla nüsakirüinjanain naya nooꞌopünaa Jesús: —¿Kasa naainjalaka wayuukai chii jaajüin süpüla süsalainjachin nia tatüma? —nümakalaka Pilato namüin na laülaayuu judíokana.
Nasouktakalaka nümüin: —Müleka nnojoireje kaainjaralin nia, nnojoishije waapüin ekii pümüin —namakalaka nümüin.
Nümakalaka Pilato: —Juꞌuna jüchikua süpüla jiainjanain kasalajanain atüma naainjala nümüin süka tü jukuaippapüꞌükat. Nasouktakalaka na judíokana: —Nnojoliishii eꞌitaaushin waya judíokana süpüla oꞌutaa saaꞌin wayuu —namakalaka nümüin.
(Münüsü tüü süpüla keraainjatüin tü nümapüꞌükat Jesús sooꞌopünaa tü nukuaippainjatkat sünain ouktaa.)
Nikerotokoloko joo Pilato nüchikua paülüꞌümüin sümaa neenaküin Jesús nünainmüin süpüla nüsakirüinjachin nia: —¿Piajasaꞌaya chi Aluwataashikai saaꞌu tü wayuu judíokolüirua? —nümakalaka Pilato nümüin Jesús.
Nüsouktakalaka Jesús: —¿Püleꞌeruꞌujeejatü tü pümakat tamüin? ¿Shiataapasa neꞌe tachiki pümüin sütüma wayuu?
Nümakalaka Pilato: —¿Judíojasa joo taya? Aashin nayain aapüin pikii na püpüshikana je na laülaashiikana naꞌakajee na sacerdotekana. ¿Kasasalajeeshisa pia namüin süpüla naapüin pikii tamüin?
Nüsouktakalaka Jesús: —Waneꞌeya sümüin sukuaippa tü taluwataayakat, nnojotsü müin aka nakuaippa na sülaülashiikana mma. Müleka müleje aka shia, atkaashiije na tamaajanakana taaꞌujee suulia tataꞌünnüin natüma na laülaayuu judíokana —nümakalaka Jesús nümüin.
—¿Shiimüinjasaꞌa piain wane aluwataashikai? —nümakalaka Pilato nümüin. Nüsouktakalaka Jesús nümüin: —Shiimüin tü pümakat tachiki sünain tayain aluwataashin. Shiaꞌaya jemeika apüla taya tia. Je antüshi taya saꞌakamüin wayuu süpüla teeꞌiyatüinjatüin tü shiimüinkat sümüin. Chi eekai kachiiruain aaꞌin tü shiimüinkat, nia aapaka tanüiki —nümakalaka Jesús.
—¿Eesüjasaꞌaya süpüla ountünüin tü shiimüinkat? —nümakalaka Pilato nümüin. Je süchikijee naashajaain nümaa Jesús, ojuittüshi Pilato anooipaꞌamüin nüchikua süpüla naashajaain namaa na judíokana sünain maa namüin: —Nnojotsü tantüin anain wane aainjalaa nünain süpüla süsalainjachin nia tatüma.
Otta saashin jukuaippa jia judíokana soꞌu tü miꞌiraa Pascuakat, ajütünapüꞌüshi wane püreesashi tatüma. ¿Jücheküin süpüleerua niain tajuittirüin jooluꞌu jümüin Jesús chi Aluwataashikai jaaꞌu jia judíokana? —nümakalaka Pilato namüin.
—Nnojo, nnojoishi niainjachin. Anashi niale püjütüin wamüin Barrabás —namakalaka emetut. Chi Barrabáskai, ataꞌülüüshi saaliijee niꞌipolopüꞌüin chi sülaülashikai mma.
Nüjütünakalaka Jesús nütüma Pilato süpüla niꞌyaajünüin sütüma tü surulaatkalüirua nünainruꞌupünaa wainmatua süka wane jiiku maniirase.
Shiꞌitaakalaka tü surulaatkalüirua wane kotse keimsesü saaꞌu nikii Jesús. Naꞌatakalaka wane asheꞌinyüü anasü nünain, jepisiiyaa, maa aka saaꞌin nüsheꞌin wane aluwataai saaꞌu mma.
Narütkajaakalaka naya sümaa nemeꞌerainpalain nia wainmatua sünain maa nümüin: —Pia Aluwataashikai saaꞌu tü wayuu judíokolüirua —müshii naya nümüin. Je nasheꞌejakalaka nia sünain nuꞌupünaa.
Nujuittaakalaka Pilato anooipaꞌamüin nüchikua sünain nümüin namüin na judíokana: —Anii tojuittirüin joo nia jünainmüin süpüla taapirüin jia sünain nnojolüin tantüin anain wane aainjalaa nünain süpüla süsalainjachin nia tatüma —nümakalaka Pilato namüin.
Je nujuittapa Jesús anooipaꞌamüin sünain eein tü kotse keimsesükat sünain nikii ooꞌulaka tü asheꞌinyüü jepisiiyaa nünainjatkat, nümakalaka Pilato namüin na judíokana: —Anii chi wayuukai.
Otta na laülaashiikana naꞌakajee na sacerdotekana je na nawaariasekana, naꞌwaatakalaka neꞌrapa Jesús: —Anashi nüchitinnüle sünain kuruusa süpüla ouktaa. Püchitira pümaala nia —namakalaka. Niasa Pilato, nüsouktakalaka namüin: —Anakaja jiale jiakana achitüin nia. Aluꞌujasa tayakai, nnojotsü tantüin anain wane aainjalaa nünain süpüla süsalainjachin nia tatüma —nümakalaka namüin.
Masütaajusalii na laülaashii judíokana sünain naꞌwaatüin sünain maa: —Saashin tü pütchi eꞌitaaushikat namüin na watuushiyuukana, acheküshi oꞌutinnaa aaꞌin nia saaliijee “Nüchon Maleiwa taya” nümüin —namakalaka.
Naapapa Pilato tüü, eimolojooleesia maꞌi naaꞌin.
Nikerotkoloko joo suluꞌumüin tü laülaapiakat süpüla naashajaain nüchikua nümaa Jesús: —¿Jalejeꞌewai maꞌi pia? —nümakalaka nümüin. Niasa Jesús, koꞌuu müshi nuulia.
—¿Jamüshi koꞌutakaꞌa pia toulia? ¿Nnojotsü pütüjaain aaꞌu sünain laülaain taya süpüla tajütüinjachin pia je süpüla tachitirüinjachin pia sünain kuruusa süpüla ouktaa? —nümakalaka Pilato nümüin.
Nüsouktakalaka Jesús niꞌipajee: —Müleka nnojorule kaawain pünüiki nütüma Maleiwa, nnojoishije pia laülaain toulia. Je sükajee tia, chi alanaꞌaleekai sünain kaainjalain, nia chi aapakai tekii pümüin —nümakalaka Jesús.
Je süchikijee tia, oꞌunüshi Pilato anooipaꞌamüin nüchikua süpüla naashajaain namaa na judíokana shiiꞌiree nüjütüin Jesús. Otta nayakana, masütaajusalii sünain naꞌwaatüin sünain namüin nümüin: —Müleka püjütüle chi wayuukai, nnojoishija naꞌaleewain pia César. Süka jamüin, chi wayuu “Aluwataashi taya saaꞌu wayuu” makai, nia nüꞌünüüka César —namakalaka nümüin Pilato.
Shiasa naapapa Pilato tü namakat nümüin, nojoyolookoloko eere naikkalaapüꞌüin na sülaülashiikana mma süpüla kasalajanainjatüin sümüin wayuu saainjala natüma. Je sünülia tü aikkajüleekat, “Ipakat” münüsü. (Je sünülia süka pütchi hebreo, “Gabata”.) Nüntirakalaka joo Jesús anooipaꞌamüin.
Je wanaa sümaa tia, kaleꞌojatü. Cheꞌojaasü wane kaꞌi süpülapünaa sükaꞌiya tü eemerawaakat sünain tü miꞌiraa Pascua münakat. Nümakalaka joo Pilato namüin na judíokana: —Anii chi Aluwataashikai jaaꞌu.
Otta müshiꞌiya na wayuukana, masütaajusalii sümaa nekiisa sünain maa nümüin: —Piꞌikajeꞌera maala nia yaajee pükacheriraiwan nia sünain kuruusa süpüla ouktaa —namakalaka. —¿Shiimüin sünain jücheküin sünain takacherirüin jümüin chi Aluwataashikai jaaꞌu? —nümakalaka Pilato namüin. Otta na laülaashiikana naꞌakajee na sacerdotekana, nasouktakalaka nümüin: —Nnojoishi niain aluwataain waaꞌu. Nia nümüiwa aluwataaka waaꞌu César.
Naapünakalaka joo Jesús nütüma Pilato sümüin tü surulaatkalüirua süpüla nükachennüinjachin natüma sünain kuruusa süpüla ouktaa. Süchikijee naapünüin Jesús namüin na surulaatkana,
oꞌuninnüshi nia natüma sünain nülüꞌüjüin tü wunuꞌu akachennüinjachikat anain nia eemüin wane wutai kanüliasü “Ekiyüükat”. (Je sünülia tü wutaikat süka pütchi hebreo, “Gólgota”.)
Je yala, nükachennakalaka Jesús. Eeshii piamashii wayuu akachennüin wanaa nümaa. Naatawaishii naya sünain wane wunuꞌu. Je Jesús, akachennüshi pasanain nanain.
Eesü wane pütchi ashajinnüsü nütüma Pilato eꞌitaanakat shiꞌichiruꞌu tü kuruusa kanainkat Jesús. Müsü mayaa:
Aashajeꞌennüsü tia sütüma wainma wayuu judío süka pejein sünain Jerusalén tü wutai akachennakat aaꞌu Jesús, je süka süshajuushin süka apünüinsü anüikii: hebreo, griego, je latín.
Otta na laülaashiikana naꞌakajee na sacerdotekana, nayoukta amaalü tü nüshajirakat Pilato. Namakalaka nümüin: —Nnojotsü anain tü püshajirakat: “Chi Aluwataashikai saaꞌu wayuu judío”, pümüin. Anasüje müleka piiꞌiratüle tü pütchikat: “Chi Aluwataashikai saaꞌu wayuu judío naashin”, müsüje.
—Tü tashajirüitpakat, tashajirüitpa. Nnojoleerü teeꞌiratüin —nümakalaka Pilato namüin.
Je na surulaatkana süchikijee nakacherüin Jesús sünain tü kuruusakat, naapaain tü nüsheꞌinkat sümaa nakatajiraain naka na pienchishiikana. Shiaka apütaain tü nüsheꞌinpalajanakat süka meꞌitiain shia, akumajuushi süka wane kuluulu waneesia.
Aashajiraashii na surulaatkana: —Nnojo wasüküijiraain tü nüsheꞌinpalajanakat. Shia anaka aluꞌu müleka washantanajiraale saaꞌu süpüla watüjaain naaꞌu jaralin chi makatüinjachin apüla shia —namakalaka. Nooꞌulakakalaka shia. Naaꞌinrüin tüü süpüla shikeraajüinjatüin tü ashajuushikat paala suluꞌu tü nüchikimaajatkat Maleiwa sünain maa: “Nakatajiraain tasheꞌin je nashantanajiraa aaꞌulu”.
Je peje sünain tü kuruusakat kachetakat anain Jesús, eejatü tü niikat shaꞌwatüin, ooꞌulaka wane nüüꞌirü, ooꞌulaka María nuꞌwayuuse Cleofas, ooꞌulaka María Magdalena.
Niasa Jesús wanaa sümaa niꞌrüin tü niikat nümaa chi nikirajüin aishikai maꞌi nüpüla sünain shaꞌwatüin nia süꞌütpaꞌa, nümakalaka sümüin: —Maachee, iraa chi püchonkai.
Otta nümüin chi nikirajüinkai: —Naa tü püikat —nümakalaka. Je süchikijee kaꞌikat tia, oꞌttüshi sünain jülüjain waneepia naaꞌin tü niikat Jesús chi nikirajüinkai.
Je Jesús süchikijee tia, sünain nütüjaain aaꞌu sümaa kettaain süpüshua nütüma tü nuluwataakat anain nia Maleiwa, —Münyaasüshi taya —nümakalaka. Müsü nünüiki süpüla keraainjatüin tü ashajünakat paala suluꞌu tü nüchikimaajatkat Maleiwa.
Eesü wane iita yaa mmoluꞌu kaluꞌukot wane asüüshi jashüꞌüsü. Sücholetinnakalaka wane maawüi shiꞌichiruꞌu wane lumia süpüla shiꞌitaanüinjatüin sünain niimata Jesús.
Shiasa süchikijee nuuꞌulaküin shia, —Kettaaitpa tatüma —müshi Jesús sünain nejepülüin nikii je ajaꞌttüsü naaꞌin yalaꞌaya.
Je tü kaꞌi ouktakat oꞌu Jesús, shia süpülapünaa sükaꞌiya tü eemerawaakat sünain tü Pascuakat. Je na laülaayuu judíokana, süka nnojolüin nacheküin sünain makatajanain na kachetüshiikana saaꞌu tü kuruusakalüirua soꞌu sükaliain eemerawaa, nachuntakalaka nümüin Pilato süpüla süshateꞌennüinjatüin nasaꞌa süpüla ouktamaatüinjanain süpüla nashakatinnüin.
Nashateꞌerakalaka na surulaatkana nasaꞌa na wayuukana piamashii kachetüshiikana naꞌataluꞌu Jesús.
Otta nantapa nünainmüin Jesús, süka ouktatüjülinya nia napüla, nnojotsü nashateꞌerüin nüsaꞌa.
Otta müshia wane surulaat, nüsotüin naaꞌinpünaa Jesús süka wane kachueera kasa eꞌichirü. Süparalakalaka yaawala nüsha sümaa sujuittüin wüin sümaa tü nüshakat.
(Tatüjaa aaꞌulu sünain shiimüin tü alatakat nüka Jesús, süka teꞌrüin nia sünain ouktaa. Je tashajüin jooluꞌu tü nüchikikat jümüin süpüla jünoujainjatüin jiakanaya.
Tü naaꞌinrakat na surulaatkana nüka Jesús, alatüsü süpüla keraainjatüin tü ashajuushikat sünain maa: “Nnojoleerü ashateꞌennüin niipüse”
ooꞌulaka wane müsüꞌüya: “Neirakaajeechi amüin chi nasotüinkai”.)
Eeshi wane laülaashi judío kanüliashi José chejeꞌewaikai Arimatea yaa suluꞌu tü mmakat Judea. Nuunjulajapüꞌüin sünain niain wane nikirajüin Jesús süka mmolüin nia neema na nuwalaꞌatakana. Nüchuntakalaka jooluꞌu José nümüin Pilato niꞌitaainjachin müliashii suluꞌu woowira. Saaꞌu anain nümüin Pilato tü nüchuntakat apüla, nüntakalaka José sünain alüꞌüjaa müliashii.
Je nümaa, eejachi Nicodemo chi antakainka paala soꞌu wane ai nünainmüin Jesús. Nülüꞌüjain wane wunuꞌu jemeta eejuulu, wane “mirra” sümaa “áloes”, maa aka pienchi shikii “kilo”, süpüla shiꞌitaanüin naꞌaka müliashii.
Nashakatirakalaka joo müliashii sünainjee tü kuruusakat. Nokoꞌolokoloko nia süka wane kuluulu kojutsü kanüliasü “lino”. Je tü wunuꞌukot jemetakat eejuut, eꞌitaanüsü sümaa tü kuluutkot. Shia sukuaippakaꞌaya wayuu judío tia süpüla eꞌitawaa saamaka.
Je süꞌütpaꞌa tü wutaikat eejachire nuꞌutünüin aaꞌin Jesús, eesü wane apain. Je suluꞌu tü apainkat, eesü wane woowira akumajuushi suluꞌu wane ipa miyoꞌu. Jeket akumajuushin. Meꞌitaajuyülia aamakaa suluꞌu.
Saaꞌu pejein tü woowirakat sünain tü wutaikat, neꞌitaamaatakalaka müliashii yaa suluꞌu, süka sülüꞌülüin maꞌi suꞌttüin sükaꞌiya tü eemerawaakat natüma na judíokana.
Je süchikijee tü kaꞌi neemeraakat oꞌu na judíokana, suꞌunakalaka María Magdalena eeiwaꞌaya aikat eemüin tü woowirakat eejachire niꞌitaanüin Jesús. Shiasa süntapa chamüin, sünta anainrü süsünneꞌeruushin tü ipa shirousekat.
Suwataakalaka María eemüin Simón Pedro ooꞌulaka waneꞌeya nikirajüin Jesús aipüꞌükai maꞌi nüpüla sünain sümüin namüin: —Ayuꞌnnüshi chi Senyotkai suluꞌujee tü woowirakat je nnojotsü watüjaain aaꞌu jalakualin nia atümaa —sümakalaka María namüin.
Nuwataakalaka Pedro nümaa chi nuwalaꞌatakai sünainmüin tü woowirakat.
Nüntakalaka chi wane nüpüleerua sünainmüin tü woowirakat süka kawatiraain nia nuulia.
Je nüntaiwaꞌaya, nünalaakalaka suluꞌu tü woowirakat. Niꞌrakalaka tü kuluutkot jachii müin. Otta nnojoishi ekerotüin nia.
Nüntakalaka joo Pedro nüchiiruajee sünain nikerotomaatüin sünain niꞌrüin tü kuluutkat jachitüin, tü okoꞌojünakat aka müliashii,
je tü saalajakat nikii sümüiwaꞌasü sünain apaaꞌawajaaushin shia.
Nikerotokoloko chi nuwalaꞌatakai nüchiiruajee, chi antüshikai palajana sünainmüin tü woowirakat. Niꞌrakalaka joo nüchikanain Jesús. Nünoujakalaka sünain süsoꞌiraain naaꞌin.
Otta nnojoliiyülia nayaawatüin saaꞌu tü ashajünakat paala suluꞌu tü nüchikimaajatkat Maleiwa sünain süsoꞌiraainjatüin naaꞌin.
Oꞌunüshii joo na nikirajüinkana chamüin nepialuꞌumüin nachikua,
otta María Magdalena, makatüsü anooipaꞌa süꞌütpaꞌa tü woowirakat. Shaꞌwatüsü shia yala sünain shiꞌyalajüin. Sünalaakalaka joo suluꞌu tü woowirakat
sümaa shiꞌrüin piamashii aapiee nümaꞌanajeꞌewalii Maleiwa. Kasuutannuu nasheꞌin. Joyotüshi wane eejatüle nikii je wane eejatüle nuuꞌui müliashii.
Nasakirakalaka shia: —Nii waaꞌiraa, ¿jamüsü pia piꞌyalajakaꞌa? —namakalaka sümüin. —Ayuꞌnnüshi chi Tasenyotsekai, je nnojotsü tatüjaain aaꞌu jalamüinre nia alüꞌüjünüin —sümakalaka namüin.
Shiirakaakalaka joo María süchiiruajee sümaa shiꞌrüin Jesús yaa shaꞌwatüin. Akaisa nnojolin shiyaawatüin nia.
Nümakalaka Jesús sümüin: —Nii waaꞌiraa, ¿jamüsü pia piꞌyalajakaꞌa? ¿Jarai chi pusukujaaka achiki? —nümakalaka Jesús sümüin. Wayuuyaa aꞌyataai neꞌe suluꞌu tü apainkat saaꞌinruꞌu María chi saashajaakai amaa. Sümakalaka nümüin: —Müleka piale chi alüꞌüjakai chi Tasenyotsekai yaajee yaa, anasüje püküjale tamüin jalamüinre nia pütüma tasaajaiwa nia nüchikua —sümakalaka María nümüin.
—María —nümakalaka Jesús sümüin. Sujununajaakalaka nünainmüin Jesús sümaa sümüin nümüin: —Raboni. (Je tü pütchikat süka pütchi hebreo, “Ekirajüikalee” maluꞌut.)
Nümakalaka Jesús sümüin: —Nnojo pajapuluꞌujain taya süka nnojoliyüliain taleꞌejüin nümaꞌanamüin chi Tashikai. Shia anaka aluꞌu müleka puꞌunüle eemüin na tawalayuukana süpüla püküjainjatüin tanüiki namüin sünain maa: “Aleꞌejeechi taya nümaꞌanamüin chi Tashikai, chi Jüshikai wanaa tamaa, nümaꞌanamüin chi Tamaleiwasekai, chi Jümaleiwasekai wanaa tamaa”.
Suꞌunakalaka María Magdalena eemüin na nikirajüinkana Jesús sünain süküjaain tü shiꞌrakat: —Teꞌrüichipa chi Senyotkai —sümakalaka namüin. Je süküjain namüin tü nümüitpakat Jesús sümüin.
Je mapa aipaꞌa soꞌu tü kaꞌi naashajaakat oꞌu Jesús sümaa María Magdalena, eeshii na nikirajüinkana Jesús jutkatüin suluꞌu wane miichi. Türankaluꞌusü soꞌu tü miichikat süka mmolüin naya neema na laülaayuu judíokana. Eeꞌiyataꞌalaa müshi Jesús yaa pasanain nanain. —Kasataalejese anain jia —nümakalaka namüin.
Süchikijee nümüin tüü, niiꞌiyatakalaka namüin tü nülioꞌu najappünaajatkat je tü nüchiroꞌupünaajatkat. Talatashaanasü maꞌi naaꞌin na nikirajüinkana süka neꞌrüin joo chi Senyotkai.
—Kasataalejese anain jia —nümakalaka namüin nüchikua. —Maa aka tayakai ajütünüin saꞌakamüin wayuu nütüma chi Tashikai, akaajaa jiakana, tajütüin jooluꞌu jia —nümakalaka namüin.
Nujuꞌulakalaka naya sünain nümüin namüin: —Anasü müleka jümaale jooluꞌu chi Naaꞌinkai Maleiwa.
Müleka jülatirüle saainjala wane wayuu, alatinneerü shia nütüma chi Tashikai. Akaajasa müleka nnojorule jülatirüin shia, nnojoleerü alatinnüin —nümakalaka Jesús namüin.
Otta müshia Tomás, wane na nikirajüin polookana piammüin, chi Senkeyuukai anülia, nnojoishi eejachin naꞌaka na nüpüshikana wanaa sümaa niiꞌiyataain Jesús naꞌakamüin.
Aküjünüsü nümüin natüma: —Weꞌrüichipa chi Senyotkai —müshii naya nümüin. Otta nünüiki Tomás neꞌipajee, müsü mayaa: —Müleka nnojorule teꞌrüin süchikanain tü külaawakat sünain najapü sümaa teꞌitaain tajapü sünain tü nülioꞌukot je sünain tü nülioꞌu yaakat sümülatuꞌu nüchira, nnojoleerü tanoujain sümaa katüin noꞌu —nümakalaka Tomás namüin.
Je süchikijee maa aka wane semaana, eeshii na nikirajüinkana Jesús nachikua suluꞌu tü miichikat sümaa eein Tomás namaa. Mayaainje türankaluꞌuin soꞌu tü miichikat, eeꞌiyataꞌalaa müshi Jesús yaa pasanain nanain. —Kasataalejese anain jia —nümakalaka namüin.
Nümakalaka nümüin Tomás: —Piirakaa sümüin süchikanain tü külaawakat yaa sünain tajapü, piꞌitaa pajapü sünain talioꞌu. Je piyurula pütüna yaa sünain tü talioꞌu sümülatuꞌukat tachira pütüjaaiwa saaꞌu. Puuꞌulaa suulia manoujüinyee, pünouja pümata tanain —nümakalaka Jesús nümüin.
Nüsouktakalaka Tomás nümüin: —Shiimaꞌinya sünain piain piakai chi Tasenyotsekai, chi Tamaleiwasekai.
Nümakalaka Jesús nümüin: —Anoujashi pia jooluꞌu süka piꞌrüichipain taya. Otta na wayuu anoujeenakana tanain jaꞌitashi nnojolin neꞌrüin taya, talatashaateena maꞌi naya.
Wainma kasa anasü naaꞌinrapüꞌükat Jesús noꞌupala na nikirajüinkana, tü kasa nütüjakat apüleerua Maleiwa nümüiwa. Otta nnojotsü tashajüin süpüshua suluꞌu tü karalouktakat.
Otta müsia tü tashajakat jümüin, tashajüin süpüla jünoujainjanain nünain Jesús sünain niain chi Cristo Nüneekajalakai Maleiwa, sünain niain chi Nüchonkai Maleiwa. Je müleka jünoujüle nünain, eeꞌiranajaweerü jaaꞌin nütüma süpüla ayatüinjanain jia nümaa Maleiwa waneepia süpüla kaꞌikat süpüshua.
Je sülatapa kojuya kaꞌi süchikijee naashajaain Jesús nümaa Tomás, eeꞌiyataashi nüchikua naꞌakamüin noꞌutku na nikirajüinkana sotpaꞌa tü palaa kanüliakat Galilea, tü Tiberiaskat anüliaya.
Eejana Simón Pedro, Tomás chi Senkeyuukai, Natanael chejeꞌewaikai Caná suluꞌu Galilea, na nüchooinkana Zebedeo, ooꞌulaka piamashii nooꞌomüin.
—Anakaja tolojüle jime —nümakalaka Simón Pedro namüin na nüpüshikana. —Anashii pümaale waya —namakalaka nümüin. Noꞌotookoloko suluꞌu wane anua süpüla olojoo jime. Otta nalatirüin aikat süpüshua sünain masirüin naya.
Shiasa naleꞌejapa wattaꞌa maalü, eeshi Jesús shaꞌwatüin sotpaꞌa tü palaakat. Otta na nikirajüinkana, nnojoishi natüjaain aaꞌu sünain niain Jesús.
Nuꞌwaatakalaka Jesús namüin: —Tatünajutumuyuwaa, ¿kasirüyaashiije jia? —nümakalaka namüin. —Nnojo —namakalaka.
—Müleka jujutüle tü jukusüinkat wopujeeruꞌu sünain tü anuakat, anteena jia sünain jime —nümakalaka Jesús namüin. Shiasa najutakalaka tü nakusüinkat shirokumüin tü palaakat, kasitkalaka naya jime watta maꞌi saalin. Isasü nachiki ayuꞌlaa süka jawatüin shia noulia.
Je chi nikirajüin aishikai maꞌi nüpüla Jesús, nümakalaka nümüin Pedro: —Niaꞌayaasa chi Senyotkai. Je Pedro, naapapa nünüiki sünain nümüin: “Niaꞌayaasa chi Senyotkai”, naꞌatakalaka nüsheꞌin süchikua nünain. Numuttakalaka shirokumüin tü palaakat süpüla oꞌunaa eemüin Jesús.
Noꞌunakalaka na nüpüshikana suluꞌu tü anuakat sotpaꞌamüin tü palaakat. Najaralijiraain tü nakusüin wotokot jime, süka pejein tü anuakat sünain tü mmakat, maa aka poloo shikii “metro”.
Nashakatapa suluꞌujee tü anuakat, eesü napüla wane siki asijüna aaꞌulu jime otta pan süꞌütpaꞌa.
—Icheꞌera jumaala süpüshi tü jüsitkat —nümakalaka Jesús namüin.
Noꞌotookalaka Simón Pedro nüchikua suluꞌu tü anuakat süpüla najaralijaain tü nakusüinkat sotpaꞌamüin tü palaakat. Mayaainje wainmain jime müloꞌuyuu suluꞌu tü nakusüinkat, nnojotsü asüküijaain sütüma. Eejatü 153 jime suluꞌu.
—Jalaina jikaaiwa —nümakalaka Jesús namüin. Je na nikirajüinkana, mayaainje nasakireein sümaa jaralin nia, nnojoishii nasakirüin süka japülin naya sheema asakiraa. “Nia cheje Jesús eera”, müsü naaꞌin naleꞌeruꞌu.
Nürütkaakalaka Jesús sünainmüin tü sikikat. Naapaakalaka wane pan sümaa naapüin shia namüin na nikirajüinkana. Akaataꞌaya tü jimekat nütümaya.
Je süka tüü, apünüintuaichi eeꞌiyataain joo Jesús namüin na nikirajüinkana süchikijee süsoꞌiraain naaꞌin.
Süchikijee nekaain, aashajaashi Jesús nümaa Simón Pedro: —Simón, nüchonkai Jonás, ¿alatüsü taalin püpüla suulia taalin napüla na puwalaꞌatakana? —nümakalaka Jesús nümüin. —Senyotkalee, pütüjaa aaꞌut sümaa alin pia tapüla —nümakalaka Pedro. —Anakaja müleka pikirajüle tü anoujasükalüirua tanain —nümakalaka Jesús nümüin.
Nümakalaka Jesús nüchikua: —Simón, nüchonkai Jonás, ¿shiimüin sünain alin taya püpüla? Nümakalaka Pedro: —Senyotkalee, shiimaꞌinya pütüjaa aaꞌulu sümaa alin pia tapüla. Nümakalaka Jesús nümüin: —Anakaja müleka paaꞌinmajüle tü anoujasükalüirua tanain.
Apünüintuaichi jooluꞌu nüsakirüin Jesús: —Simónwaa, nüchonkai Jonás, ¿aishi taya püpüla? —nümakalaka nümüin. Mojukalaka maꞌi naaꞌin Pedro süka “¿Aishi taya püpüla?” nümüin apünüintua nümüin. Nüsouktakalaka Pedro: —Senyotkalee, pütüjaa aaꞌulu kasakat süpüshua. Pütüjaa aaꞌuchi alin pia tapüla —nümakalaka Pedro nümüin Jesús. —Anakaja müleka pikirajüle tü anoujasükalüirua tanain —nümakalaka Jesús nümüin.
Naashajaakalaka Jesús nümaa Pedro nüchikua: —Shiimüin tü tamakat pümüin: Jintüliiwaꞌaya pia, aꞌanaapüꞌüshi pia süpüla oꞌunaa eemüinre puꞌuneein. Otta laülaapa pia, piyuruleerü pütüna süpüla saꞌatünajatüin pünain püsheꞌin. Je eꞌikajaaneechi pia atümaa eemüinre nnojolüin pücheküin —nümakalaka Jesús nümüin.
Müsü nünüiki Jesús nümüin süpüla naapirüinjachin nia süchiki jamüinjatüin nukuaippa sünain ouktaa soꞌuweena wane kaꞌi je süchiki nuꞌwaajünüinjachin chi Maleiwakai sütüma tü eꞌrajüsükalüirua nükua Pedro wanaa sümaa ouktüin. Nümakalaka jooluꞌu Jesús nümüin: —Jaꞌitairü tü alateetkat püka, anakaja ichere pia tanain waneepia.
Niirakaakalaka Pedro yaa nachiiruajee nümüin chi nikirajüinkai Jesús, chi aishikai maꞌi nüpüla. (Nia chi joyotokai paala nüꞌütpaꞌa Jesús sünain tü ekawaakat, chi “Senyotkalee, ¿jarai chi aapüinjachika pikii?” makai nümüin Jesús.)
Nümakalaka Pedro nümüin Jesús: —Senyotkalee, ¿jamataaleerü nukuaippa chi wachiiruajeekai?
Nüsouktakalaka Jesús nümüin Pedro: —Müleka tacheküleje katüin noꞌu süpüraleꞌeya taleꞌejapa, nnojotsü kasajatüinjatüin pümüin. Shia anaka aluꞌu müleka ichere pia tanain waneepia —nümakalaka.
Sükajee tia pütchikat, aashajaajiraashii na anoujashiikana nüchiki chi nikirajüinkai sünain nnojoleechin niꞌrüin ouktaa naashin. Otta nnojotsü maluꞌulüin tü nümakat Jesús sünain nnojolin ouktajachin nia. Tü nümakat, müsü neꞌe: “Müleka tacheküleje katüin noꞌu süpüraleꞌeya taleꞌejapa, nnojotsü kasajatüinjatüin pümüin”.
Tayakai, Juankai anülia, tayaꞌaya chi nikirajüinkai Jesús. Taküjain nüchiki jümüin sünain shiimüin maꞌi tü alatakat. Süka eepüꞌüin taya nümaa, jütüjaa aaꞌut sünain shiimüin. Je jooluꞌu tashajüitpa joo shia jümüin.
Je eesü waneꞌeya kasairua naaꞌinrapüꞌüin Jesús. Müleka tashajüleje shia süpüshuaꞌale, wotüsüje tü mmakat sütüma tü karalouktakat.
Suluꞌu tü palajatkat karaloukta tashajüin pümüin, Teófilo, taküja achiküt pümüin süpüshuaꞌa tü kasa nuꞌttakat anain Jesús sünain naaꞌinrüin otta nikirajaa anain chejeechikü suꞌttianainjee,
sünainmüinreꞌeya tü kaꞌi niyalereꞌennakat oꞌu sirumaluꞌumüin. Nümaichiki, süpüla nuꞌunüin sirumaluꞌumüin, aashajaashi nükajee chi Naaꞌinkai Maleiwa sooꞌopünaa tü kasa anakat süpüla naaꞌinrüinjatüin na Aluwataaushikana nüchipünaa, na nüneekakana paala süpüla nuluwatawaa sünain aküjaa tü nüchikükat.
Süchikijee süsoꞌiraain naaꞌin süchikijee ouktaa, eeshi nia yaa saaꞌu mmakat pienchi shikii kaꞌi sünain niiꞌiyataawalin namüin suluꞌu wane nükuaippa maa aka wayuu, tü eeꞌiyatakat nia sünain shiimain katüin noꞌu nüchukuaꞌa. Otta eeshi nia sünain naashajaain namüin süchikü tü nükuaippakat Maleiwa sünain aluwatawaa.
Soꞌumaꞌa yaajachinkain nia, aashajaashi nia namaa na Aluwataaushikana süpüla nnojoliinjanain nojuittüin paala suulia tü pueulo kanüliakat Jerusalén. Müshi nia namüin: —Jaꞌatapa shikeraajüin tü kasa nüküjakat achikü paala chi Tashikai süka wane pütchi pansaasü, nüchikükat chi Naaꞌinkai naapüinjachikai jümüin, tü anuu taashajaapüꞌüin achikü jümüin.
Shiimain sünain nuwoutisaajapüꞌüin Juan wayuu süka wüin, aluꞌujasaꞌa jiakana, alateerü sünain anain jükuaippa tatüma. Süka jamüin, soꞌuweena palit kaꞌi, woutiiseena jia nüka chi Naaꞌinkai Maleiwa sükajee nikeroleechin suluꞌu jaaꞌin.
Shiasaꞌa soꞌu wane kaꞌi wanaa sümaa noutkajaain na Aluwataaushikana nümaa Jesús, nasakitkalaka nia: —Senyotkalee, ¿püikkaleꞌereerü süchukuaꞌa tü aluwatawaakat watüma wayakana nuuꞌuliwoꞌukana Israel, yaa woumainruꞌu maaꞌutpünaa yaa?
Nüsouktakalaka Jesús namüin: —Nnojotsü aapüna ekii jümüin süpüla jütüjaainjatüin saaꞌu joujainjatüin sülatüin tüü. Nia neꞌe chi Washikai Maleiwa laülaaka saaꞌu süpüla niꞌitaainjatüin sükaꞌiya tü kasa naaꞌinrajatkat.
Aluꞌujasaꞌa nüntapeena chi Naaꞌinkai Maleiwa suluꞌumüin jaaꞌin, pülashiijeena jia nütüma chi Maleiwakai. Ojuitteena jia suluꞌupünaa Jerusalén, suluꞌupünaa tü mmakat Judea, suluꞌupünaa Samaria otta suluꞌupünaa süpüshuaꞌa mma wattapünaa maꞌi sünain aküjaa süchikü tü takuaippa jiꞌrajakat akua. Jüküja tachikü sümüin wayuu sünain yaain taya jaꞌaka paala sümaa toꞌutünüin aaꞌin otta tosoꞌiraain aaꞌin tachukuaꞌa süpüla toꞌtteꞌerüinjatüin wayuu.
Sünain yootüin nia otta sünain chataain noꞌuirua nünainmüin, niyalereꞌennakalaka Jesús iipünaamüin noꞌupala. Shiasaꞌa wane siruma sunujuleꞌetkalaka nia noulia, nnojoishijeseꞌe nia neꞌrüin sütüma.
Je yaaiwaꞌaya chünchürünnüin noꞌu iipünaamüin nüchiirua Jesús sünain nananajüin tü nükuaippakat sünain oꞌunaa sirumaluꞌumüin, neeꞌiyataꞌalaa namakalaka, yaa naꞌütpaꞌa, piamashii aapiee nümaꞌanajeejana Maleiwa kasuuyuu asheꞌinchii.
Namakalaka namüin: —Wayuuinnuaa Galileajeꞌewaliikana, juuꞌulaa jumata suulia ananajaa iipünaamüin. Chi Jesús yaajachinkakai jümaa, chi anii oꞌunüin jooluꞌu sirumaluꞌumüin, ouyanteechi nüchukuaꞌa suluꞌuya neꞌe tü nükuaippa jiꞌrakat aluꞌu nia sünain oꞌunaa.
Je saaꞌujee tü wutaikat kanüliakat Olivos, aleꞌejüshii nachukuaꞌa Jerusalénmüin na Aluwataaushikana. Tü wutaikat, motsoꞌo oꞌunüshi sünainjee tü pueulokat.
Nantapa pueulopaꞌamüin, oꞌotooshii naya iipünaamüin suluꞌumüin tü miichi eejanale naya kepiayaain, süchoꞌujee tü wane miichikat. Eejana: Pedro, Juan, Jacobo, Andrés, Felipe, Tomás, Bartolomé, Mateo, Jacobo nüchonkai Alfeo, Simón chi Celote münakai otta Judas nüchonkai Jacobo.
Je napüshuaꞌa naainnua namaa na nuwalayuukana Jesús, María tü niikat otta na wane jieyuukana, outkajaꞌawaishii meinshi süpüla aashajawaa nümaa Maleiwakai.
Je soꞌu wane kaꞌi, outkajaashii na anoujashiikana nünain Jesús. Eeshii naya napüshuaꞌa maa aka 120. Je Pedro nüshaꞌwalaakalaka pasanain nanain süpüla aashajawaa. Müshi nia:
“Tawalayuwaa, müinjatia neꞌe ekeraajüin tü nümakat chi Naaꞌinkai Maleiwa nooꞌopünaa Judas nuwaraluꞌupünaa David suluꞌu tü karaloukta nüchikimaajatkat Maleiwa. Judas nia wane woꞌulukushi otta nia eejachinka wamaa apashii sünain tü aꞌyatawaakat, akaisaꞌa nekiipüꞌüjanayaain nia na wayuu ataꞌülakana Jesús”, nümakalaka Pedro.
(Süka tü neerü aapünakat nümüin Judas saaꞌu tü kasa mojusü naaꞌinrakat nümüin Jesús, ayalajüshi mma eeinjachire ouktüin nia. Sünain nujutuuin woyotüshi, süpüstakalaka tü nüleꞌekat je shiwewajaakalaka tü niyüülainkat.
Nayasaꞌa napüshuaꞌa na wayuu kepiakana Jerusalén naapapa süchikü tüü, neꞌitaain sünülia tia mmakat Acéldama, “Ishamaꞌana” maluꞌulu süka tü nanüikükat.)
Ayatshijaꞌa Pedro sünain aashajawaa sooꞌopünaa nükuaippa Judas: “Suluꞌu tü karaloukta kanüliakat Salmos, müsü nünüikü David yaa: ‘Mapaꞌashiijeerü neꞌe tü nipiapaꞌakat. Nnojoleerü jaralüin kepiain suluꞌu’. Müsü wane nünüikü yaa: ‘Naateechi chi wayuu aapaaka tü niꞌyataainkat’.
“Anakat süpüla waaꞌinrüin jooluꞌu, shia wachajaainjachin nüchikü chi niiꞌirakainjachikai. Anaꞌaya wayuu waꞌaka eekai wamaatüjüliin süpüla kaꞌikat süpüshuaꞌa nülatitkat wamaa chi Senyotkai Jesús,
eekai wamaatüjüliin soꞌu tü kaꞌi nuwoutisaajünakat oꞌu nütüma Juan soꞌumüinreꞌeya tü kaꞌi niyalereꞌennakat oꞌu sirumaluꞌumüin. Choꞌujaasü süpüla nikerolüinjachin wane noꞌuluku nayakana wanainmüin süpüla nüküjiraainjachin wanaa wamaa nüchikü Jesús sünain nüsoꞌiraain aaꞌin nüchukuaꞌa”, nümakalaka Pedro namüin.
Neꞌitaakalaka piamashii wayuu. Wanee, nia José chi Barsabás münakai otta Justo münüshi niaꞌyaa. Je nuwalaꞌatashikai, nia Matías.
Je naashajaakalaka nümaa chi Maleiwakai. Müsü nanüikü yaa: “Maleiwakalee, atüjaashi pia saaꞌu saaꞌin wayuu süpüshuaꞌa. Anakajaꞌa piiꞌiyatüle wamüin sünain jaralin paapaain naꞌakajee na piamashiikana wayuu
süpüla niiꞌirakainjachin nia Judas sünain tü aꞌyatawaa aapünakat paala wamüin wayakana Aluwataaushikana. Otta Judas, nüpütüin shia sütümajee naainjala süpüla oꞌunaa chamüin eemüinjachire nia süsalain tü kasa mojusü naaꞌinrakat”.
Naleeyajaa namüsüjaꞌa suluꞌu wane iita piamasü ipachen nanüliamaajatü na piamashiikana. Shiakalaka ojutuuin palajana tü nünüliamaajatkat Matías. Je yalejeꞌereꞌeya ekerotinnaleeshia Matías naꞌakamüin na polookana waneemüin Aluwataaushi.
Sükaꞌiyoꞌu tü miꞌiraakat kanüliakat “Pentecostés”, eejana jutkatüin suluꞌu waneesia miichi napüshuaꞌa na anoujashiikana.
Shiasaꞌa, süntalaꞌa sümakalaka sirumaluꞌujee wane kasa koꞌlotüinsü maꞌi, müsü aka saaꞌin sujuttüin jouktai eekai katsüin maꞌi. Emetutsü maꞌi suluꞌupünaa tü miichikat eejanale naya jutkatüin.
Neꞌrakalaka wane kasairua müsü aka saaꞌin suwarala siki suluꞌu shiyeekuaippayaain shia wayuu. Aꞌwalakajaayaa müsü tüüirua sünain suꞌnnuwaayaa sümüin naaꞌu nayakana waneꞌewai nakua.
Nüntakalaka chi Naaꞌinkai Maleiwa suluꞌumüin naaꞌinrua waneꞌewai nakua sünain katsüinshantain maꞌi nia naaꞌuirua napüshuaꞌaleꞌeya. Aashajaashiijeseꞌe naya süka pütchiirua naatajatü nnojotkat nanüiküin, tü eekaleje süpüla naashajaain nütüma chi Naaꞌinkai Maleiwa.
Je soꞌu tia kaꞌikalüirua, eejatü wayuuirua judío chaꞌaya Jerusalén suluꞌujeejatü tü mmakat süpüshuaꞌa, soꞌukualuꞌu atümachii tü akuaippaa nooꞌulakakat napüshuaꞌa na judíokana nümüin chi Maleiwakai.
Nayasaꞌa na wayuukana, noutkajaakalaka sütüma naapüin tü koꞌlotüinkat. Maatshii jalapaꞌakai naaꞌin sütüma tü alatakat, süka naapüin sünain naashajaain na anoujashiikana süka süpüshuaꞌa tü pütchi naashajaakat aka waneꞌewai nakua.
Ainkuusü maꞌi naaꞌinrua otta ponusü maꞌi naaꞌin shia shiiꞌiree natüjaweein saaꞌu tü alatakat. Majirawaꞌain müshii joo naya: —¿Nnojoishiiche wayuuin Galileajeꞌewalii napüshuaꞌa na yootokana?
¿Jamakalaka waapakalaka sünain naashajaain süka tü pütchi waashajaakat aka waneꞌewai wakua?
Anuꞌuya wayuu suluꞌujeejatü tü mmakat Partia, suluꞌujeejatü tü mmakat Media, suluꞌujeejatü tü mmakat Elam, suluꞌujeejatü tü mmakat Mesopotamia, suluꞌujeejatü tü mmakat Judea, suluꞌujeejatü tü mmakat Capadocia, suluꞌujeejatü tü mmakat Ponto, suluꞌujeejatü tü mmakat Asia.
Otta anuꞌuya wayuu suluꞌujeejatü tü mmakat Frigia, suluꞌujeejatü tü mmakat Panfilia, suluꞌujeejatü tü mmakat Egipto. Anuꞌuya wayuu süꞌütpünaajeejatü tü pueulokat Cirene chaꞌaya suluꞌu tü mmakat Libia. Anuꞌuya wayuu eekai süntüsüin suluꞌujee tü pueulokat Roma,
eekai kashishiin otta keishiin wayuu judío otta eekai nekerotshiin paala sünainmüin tü akuaippaa ooꞌulakünakat nümüin Maleiwakai natüma na judíokana. Otta anuꞌuya wayuu eekai süntüsüin suluꞌujee tü mmakat Creta otta suluꞌujeejatüin tü mmakat Arabia. Wapüshuaꞌaleꞌeya wayakana yaakana, waapüin sünain naashajaain süka wanüikü waneꞌewai wakua süchikü tü kasa anashantasü naaꞌinrakat Maleiwakai nütüjakat apüleerua niakai nümüiwa.
Ainkuujusü maꞌi naaꞌinrua napüshuaꞌa sütüma sünain müin aka jalapaꞌakai naaꞌinrua. Asakiijirawaꞌain müshii joo naya: —¿Jamaluꞌutkai süpüshuaꞌa tüü?
Nayasaꞌa wane noꞌuluku, namakalaka suluꞌu nemeꞌerain: —Eperuwaajüsü neꞌeiruan.
Niasaꞌa Pedro namaa na naꞌatakana, na Aluwataaushi polookana waneemüin, nashaꞌwaajaakalaka pasanainmüin nanain na jutkatshiikana. Je aashajaashi nia wane pütchi namüin sünain emetulüin nünüikü: “Wayuuinnuaa judíoo, jipiajanakana yaꞌaya Jerusalén otta jiakana antüshiikana, jiirakaa, kacheꞌeja jia. Tapansaajüin paala jümüin wane kasa:
Wayuukana naainnua, nnojoliishii eperuwaashiin maa aka tü jiꞌitaakat naaꞌu. Anaakalaka waya shiinaluꞌujeeyülin kaꞌikat, nnojotsü jaralüin eperajüin yaa woumainruꞌu maaꞌutpünaa kaꞌi yaa.
Tü alatakat yaa, tü anuu jiꞌrüin jooluꞌu, shia ekeraajaka tü nüküjakat achikü Joel paala nümaiwa, chi nünüikimaajachikai Maleiwa, wanaa sümaa nümüin suluꞌu tü karaloukta nüchikimaajatkat Maleiwa:
‘Sülüꞌülaapeena tü kaꞌi tajaꞌttirüinjatkat oꞌu tü mmakat’, müshi Maleiwakai, ‘tajüteechi chi Taaꞌinkai sünainmüin wayuu süpüshuaꞌa süpüla nikerolüinjachin suluꞌumüin saaꞌinrua. Na jüchooinkana, tooloyuu otta jieyuu, naküjeerü nütüma süchikü tü pütchi tanainjeejatkat. Na jimaꞌaliikana, neꞌrataaleerü saaꞌin tü kasa teeꞌiyateetkat namüin. Otta na laülaayuukana, naꞌlapüjaweerü amaa tü kasa taküjeetkat namüin.
Mataajaꞌa, soꞌu kaꞌikat tiaꞌyaa, na tachepchiakana, tooloyuu otta jieyuu, tajüteechi chi Taaꞌinkai nanainmüin süpüla nikerolüinjachin suluꞌumüin naaꞌinrua, aküjeenakalaka naya süchikü tü pütchi tanainjeejatkat.
Süpülapünaa süntüin tü kaꞌi süsalainjatkat oꞌu wayuu saainjala tatüma, teeꞌiyateꞌereerü wane kasa chaꞌaya iipünaa ooꞌulaka yaa saaꞌu mmakat, tatüjakat apüleerua tayakai tamüiwa, süpüla sütüjaainjatüin aaꞌu wayuu sünain sülüꞌülaain tü kaꞌikat. Epiyuushijaweechi chi kaꞌikai otta ishapaiteerü nuꞌupaꞌa chi kashikai. Otta saaꞌu mmakat, amüleerü isha, eeweerü kasa eekai süchuwajaain, otta watteerü saalin sümüsain.
Aluꞌusa chi eekai nüchuntüin akaalinjünaa tamüin, toꞌtteꞌereechi’.
“Waꞌlemüinyuwaa, jiakana nuuꞌuliwoꞌukana Israel, jaapaja tü pütchi tamüinjatkat jümüin jooluꞌu: Maa aka jütüjaain naaꞌu Jesús chi Nazaretjeꞌewaikai, nia wane wayuu naaꞌinrakai anainjee Maleiwakai watta saalin kasa jiꞌrakat, tü kasa nütüjakat apüleerua Maleiwa nümüiwa otta tü kasa niiꞌiyatakat aka nüpülain. Sünainjee tia, niiꞌiyatüin Maleiwakai sünain niain nünainjeejachin.
Wayuukai chii, aapünüsü nikii jümüin suluꞌu tü akuaippaa niꞌitaatüjütkat Maleiwa nüpüleerua. ‘Müinjateerü tü aaꞌinnakat nüka’, nümatüjülia paala nüchikü. Suluꞌu tü nikeraajatüjütkat Maleiwa sünain nükuaippainjatüin Jesús, kojuya juꞌuluku sütaꞌülüin nia otta suꞌutirüin naaꞌin wayuu kaainjarannuu sünain sükacherirüin nia sünain wane kuruusa.
Je Maleiwakai, nüsoꞌireꞌera aaꞌinchi nia. Mayaainjeꞌe müliain Jesús süpüla ouktaa, süchikijee tia, Maleiwakai niyuꞌlüin nia saꞌakajee. Nnojoishi ayatüin ouktüin nia süka pülashin chi Maleiwakai suulialeꞌeya tü ouktaakat.
Müsüꞌüsa nünüikü David nooꞌopünaa Jesús: ‘Tatüjaa aaꞌuchi Maleiwakai sünain eein nia tamaa waneepia. Sünain eein nia taꞌatoꞌu sünain asouktaa taaꞌu waneepia, nnojoleerü kasain ashapapatüin taaꞌin.
Müsüjaseꞌe talatashantain taaꞌin. Nnojoleechi taya mmolüin seema tü ouktaakat
süka nnojolin puuꞌulaweechin taya saꞌaka tü ouktüsükalüirua je nnojoleerüin puuꞌulaain ittüin teꞌiruku tayakai chi püchepchiakai, chi Maainjalasaikai.
Piiꞌiyatüin tamüin tü paaꞌinrakat taka süpüla eeinjachin taya waneepia pümaa. Otta sünain eein pia tamaa, talatüsü maꞌi taaꞌin pütüma’.
“Waꞌlemüinyuwaa, jiakana judíokana wanaa tamaa, tamüsü paala jümüin wane kasa nnojotkat juꞌtchejaain amaa: Chi watuushikai David, ouktüshi otta ojoitünüshi nia je tü niipüsekat, anuuyülia maaꞌulu yaa waꞌaka.
Nnojoishi aashajaashin David nüchikijiraa neꞌe wanaa sümaa nümüin tüü. Nütüjaatüjülia aaꞌu süka nüküjüin achikü Maleiwakai nümüin süka wane nünüikü pansaasü sünain niꞌitaainjachin wane suꞌuluku tü nuuꞌuliwoꞌukat süpüla aluwatawaa maa aka nuluwataain paala niakai. Sünain nünüikimaajachin Maleiwakai,
aashajaashi süchikü tü niiꞌiyatakat Maleiwa nümüin, sünain nüsoꞌireꞌennajachin aaꞌin nütüma Maleiwakai chi Nüneekajalakai süpüla aluwatawaa, chi kanüliakai Cristoin. Sünain naashajaain nüchikü Cristo, müshi nia: ‘Nnojoleechi puuꞌulaain nia saꞌaka tü ouktüsükalüirua otta nnojoleerü puuꞌulaain ittüin tü niꞌirukukat’.
“Shia jütüjaweeka aaꞌu tatüma sünain niain osoꞌireꞌennüin aaꞌin nütüma Maleiwakai chi Jesús taashajaakai achikü jümüin. Wayakana wapüshuaꞌa waküjain jümüin tüü sünain shiimain süka weꞌrüin nia katüin noꞌu süchikijee ouktaa.
Je jooluꞌu, niyalereꞌerüin nia Maleiwakai iipünaamüin süpüla aluwatawaa chaa nikialuꞌujee. Aapünüshi chi Naaꞌinkai Maleiwa nümüin Jesús nütüma. Je yalejee, Jesús, nüjütüin nia süpüla ekeroloo suluꞌumüin waaꞌin waneꞌewai wakua, maa aka nüküjain Maleiwakai nüchikü paala süka wane pütchi pansaasü sünain nüjütünüinjachin. Shia tü kasa jiꞌrakat jooluꞌu otta jaapüin.
Atüjaana aaꞌu sünain nnojolin niain David ayalereꞌennüin nütüma Maleiwakai sirumaluꞌumüin. Eesüsaꞌa wane nünüikü David nooꞌopünaa chi naashajaakai achikü: ‘Chi Maleiwakai müshi nümüin chi Tasenyotsekai: “Kojutshaatashi pia tatüma. Püikkalaa puluwataaiwa tekialuꞌujee.
Soꞌu wane kaꞌi, tayamüleerü tü püꞌünüükalüirua süpüla malainjatüin shiairua püpüla.”’
“Jooluꞌu, jüpüshuaꞌa jiakana nuuꞌuliwoꞌukana Israel, pansaa sümata jikiiruꞌu tüü: Jesúskai chii, suꞌutitkai aaꞌin kojuya juꞌuluku sünain sükacherirüin nia sünain wane kuruusa, niꞌitaain nia Maleiwakai süpüla Wasenyotsee otta niiꞌiyatüin wamüin sünain niain chi Nüneekajalakai”, nümakalaka Pedro namüin.
Shiasaꞌa naapapa süpüshuaꞌa tü nümakat Pedro, na wayuu eejanakana jutkatüin, amojulaasü maꞌi naaꞌin sütüma. Nasakitkalaka nia otta na waneeinnua Aluwataaushikana, müshii namüin: —Waꞌlemüinyuwaa, ¿kasa anaka süpüla waaꞌinrüinjatüin jooluꞌu?
Nüsouktakalaka Pedro neꞌipajee: —Jiyaawajaa jümata suulia jaainjala otta juwoutisaajira jümata waneꞌewai jukua sünain süchuntünüin nünülia Jesucristo jaaꞌu shiyaawase jünoujainapain nünain. Je chi Maleiwakai, moteerü naaꞌin jaainjala otta nüjüteechikalaka chi Naaꞌinkai süpüla ekeroloo suluꞌumüin jaaꞌin.
Tü nüküjain paala nüchikü chi Naaꞌinkai süka wane nünüikü pansaasü, jüpülajatü jiakana otta na juuꞌuliwoꞌukana otta napüshuaꞌa na wayuu suluꞌukana mmakat chaꞌaya wattapünaa, na eekai nüneeküinjaneenain chi Maleiwakai.
Je Pedro, wainma nünüikü namüin shiiꞌiree naapaweein nümüin tü nümakat namüin. Müshi joo nia namüin: —Jiyuꞌlaa suulia tü akuaippaa nooꞌulakakat na wayuu kaainjaraliikana, suulia süsalajüin jia wanaa namaa.
Je na eekai naapaain tü nüküjalakat Pedro, woutiisashii. Je noꞌu kaꞌikai chia, ekerotsü nooꞌomüin na anoujashiikana maa aka 3.000 wayuu.
Je mapa napüshuaꞌaleꞌeya, ayatshii naya waneepia sünain nooꞌulaküin tü akuaippaa neꞌikakat anain naya na Aluwataaushikana. Ayatshii naya sünain tü aleewajirawaakat. Ayatshii naya sünain tü aashajawaakat nümaa chi Maleiwakai otta ayatshii naya sünain tü okolochojowaakat süpüla jutkataa sünain ekawaa. Sünain kolotüin naya sünain ekawaa, nekiraꞌawalin tü pan sotüinjachikat akajee naaꞌin chi Senyotkai.
Nayasaꞌa napüshuaꞌa na wayuu eꞌrakana tü naaꞌinrakat na Aluwataaushikana, oponojooshii sümaa, tü kasa nütüjakat apüleerua Maleiwa nümüiwa otta tü kasa niiꞌiyatakat aka nüpülain.
Otta napüshuaꞌaleꞌeya na anoujashiikana, kolotiraashii maꞌi naya sünain napaajiraꞌawalin naka tü kasa eekat namaꞌana.
Kasale choꞌujaain namüin na wane noꞌuluku, na eekana amaꞌana noikküin noumain otta nakorolo süpüla napaajüin tü süliakat naka waneꞌewai nakua na choꞌujaakana amüin.
Meinshi outkajaꞌawaishii naya suluꞌu tü aꞌwaajüleekat Maleiwa. Otta nepialuꞌuwai, wanaa sümaa nakolochojoꞌowalin sünain ekawaa, nekiraꞌawalinya tü pankat sotojachikat akajee chi Senyotkai naaꞌin. Otta talatüshii naya je joꞌuujiraasü naaꞌin namüinjiraa.
Aꞌwaajawaishii naya Maleiwakai waneepia otta kojutshii naya sütüma tü wayuukalüirua süpüshuaꞌa. Je Maleiwakai nikerotirawalüin nanainmüin tü wayuu nuꞌtteꞌerawaikat kaꞌiwai.
Je soꞌu wane kaꞌi, Pedro je Juan, oꞌunüshii naya aliuuka suluꞌumüin tü aꞌwaajüleekat Maleiwa wanaa sümaa süntüin tü oora shikerotpüꞌükat oꞌupünaa tü judíokalüirua sünain aashajawaa nümaa Maleiwa.
Je eeshi wane wayuu masaꞌasai matüjüꞌiya jemeliiwaꞌaya. Alüꞌüjünawaishi nia soꞌu kaꞌikat süpüshuaꞌa sünain nüpütünawalin soꞌuluꞌu tü aꞌwaajüleekat Maleiwa, tü soꞌu kanüliakat Anasüchan, süpüla nujulijawalin neerü saaꞌu tü wayuu ekerotsükalüirua suluꞌumüin tü aꞌwaajüleekat.
Je wanaa sümaa niꞌrüin Pedro je Juan sünain nekerolüin, nujulijakalaka neerü naaꞌu.
Niasaꞌa Pedro je Juan, neirakaakalaka nümüin. Je nümakalaka Pedro nümüin: —Piirakaa wamüin.
Je chi masaꞌasaikai, atanatshi nücheꞌe sümüin tü nümakat Pedro nümüin sünain shiain naꞌatapajüin nasülajüinjanain neerü nümüin.
Niasaꞌa Pedro, müshi nümüin: —Nnojotsüsaꞌa neerü tamaꞌana, aluꞌujasaꞌa shia eeka tamaꞌana nüpülain Jesucristo chi Nazaretjeꞌewaikai, je saaꞌu nünülia, tamüshi pia: Püshaꞌwalaa je puwaraꞌiraa —nümakalaka nümüin.
Je naapaakalaka nia Pedro süka najapü sünain nüshaꞌwaleꞌerüin nia. Je yaawalajaꞌaya kalainkalaka tü nuuꞌuikat otta tü naaluwainkat.
Je chi wayuukai, nütamataakalaka sünain shaꞌwataatüin nia. Nuwaraꞌiraakalaka. Je nikerotkalaka namaa suluꞌumüin tü aꞌwaajüleekat Maleiwa sünain waraittüin je wonnotüin nia otta nuꞌwaajüin Maleiwakai.
Je shiꞌrakalaka nia tü wayuukalüirua süpüshuaꞌa sünain waraittüin je sünain nuꞌwaajüin Maleiwakai.
Je wanaa sümaa shiyaawatüin nia, sünain niain chi wayuu ojulijapüꞌükai neerü soꞌuluꞌu tü soꞌukat kanüliakat Anasüchan, süponojookalaka aaꞌinrua sütüma tü kasa alatakat nümüin.
Chi wayuu masaꞌasaikai anapa nia, nnojoishi yaleein nuulia Pedro nümaa Juan. Je tü wayuukalüirua süpüshuaꞌa sünain süponojooin sümaa tü alatakat nümüin, awanaajaasü nanainmüin eejanale naya suupünaa tü luma saꞌatoꞌujeekat tü aꞌwaajüleekat Maleiwa, tü luma eꞌitaanakat anain nünülia Salomón.
Je Pedro, niꞌrapa sükolochojooin naya tü wayuukalüirua, nümakalaka sümüinrua: “Wayuuinnuaa, jiakana nuuꞌuliwoꞌukana Israel, ¿jamüshiikai jia jüponojookalaka aaꞌin sütüma tüü? ¿Jamüshii jiꞌrajaakalaka waya sünain müin aka wayakai anain atüma chi wayuukai, maa aka anakai nia watüma sükajee neꞌe wapülain wamüiwa otta sükajee keisalain waya sümüin wakuaippa nuꞌupala Maleiwakai? Nnojoishii wayain anain atüman.
“Chi Maleiwakai, Nümaleiwasekai Abraham, Isaac, Jacob otta na waneeinnua watuushinuukana, niꞌitaain chi kanüliakai Jesús sünain nüchepchiain, süpüla kojutüinjachin sütüma wayuu suulialeꞌeya kasakat süpüshuaꞌa, chi anii saapüinkain ekii juꞌuluku nümüin Pilato. Wanaa sümaa nüjüteeyaainjeꞌe achikü nia, jüjütaa amaachi süka nnojolin niain jaajüin chi Nüneekajalakai Maleiwa.
Jiakana, jüjütaa amaachi chi Maainjalasaikai, chi aaꞌinrakai waneepia tü nüchekakat Maleiwa, aluꞌusa shia juchuntaka nüjütünajachin achikü chi oꞌunaikai saaꞌin wayuu.
Je maaꞌaya aka jiakana, juꞌutira aaꞌinchi Jesús, chi katakai atüma soꞌu wayuu. Je Maleiwakai, nüsoꞌireꞌera aaꞌinchi nia süchikijee ouktaa. Je watüjaa aaꞌulu tüü sünain shiimain süka weꞌrüin nia nüchukuaꞌa süchikijee ouktaa.
Je jooluꞌu, saaꞌu nünülia Jesús, süka pülashin nia, je sünainjee wanoula nünain, kalainsü nuuꞌui chi wayuukai, chi anii jiꞌrüin otta jiꞌraajüin. Maa aka jiꞌrüin jooluꞌu analeꞌeichipaꞌaya nia süka nünoujain nünain.
“Waꞌlemüinyuwaa, tatüjaa aaꞌulu sünain juꞌutirüin naaꞌin Jesús jiakana namaa na jülaülashiikana süka nnojolüin jiyaawatüin saaꞌu sünain niain Nüneekajalain Maleiwa.
Je Maleiwakai, nikeraajüin sükajee tüü, tü nüküjatüjütkat achikü nawaraluꞌupünaa paala napüshuaꞌa na nünüikimaajanakana sünain müliainjachin otta nuꞌutünajachin aaꞌin chi Nüneekajalakai.
Jiyaawajaa jümata suulia jaainjala otta juuyantaa jümata nünainmüin Maleiwakai suulia tü kasa mojusü jaaꞌinrakat süpüla nülanaainjatüin jaainjala juulia. Je sükajee tüü, meena aka jüsanatkai jaaꞌin nütüma
otta nüjüteechi jümüin Jesús, chi niꞌitaatüjüikai süpüla niainjachin Nüneekajalain jüpüla jiakana.
Shiasa chainjachinjaꞌa paala Jesucristo sirumaluꞌu süpüraleꞌejaꞌa tü kaꞌi nüloꞌirüinjatkat oꞌu Maleiwakai sükuaippa süpüshuaꞌa tü nükumalakat paala süpüla anainjatüin shia süchukuaꞌa, maa aka nümüin süka wane pütchi pansaasü nawaraluꞌupünaa na wayuu eejanakana paala, na nükatajanainkana süpüla nünüikeꞌejanaa.
“Nia Jesús naashajaakai achikü Moisés wanaa sümaa nümüin namüin na watuushinuukana: ‘Chi Maleiwakai, Jümaleiwasekai, niꞌitaajeechi jaꞌakajee jiakana wane wayuu nünüikeꞌejachinjachi maa aka niꞌitaain taya jooluꞌu. Joonoo sümaa süpüshuaꞌa tü nümüinjatkat jümüin.
Süka jamüin, chira eekai nnojolin jaaꞌa nümüin nümüin chi nünüikimaajachikai, ayujaaneechi saꞌakajee tü nüpüshikat Maleiwa süpüla oꞌutünaa aaꞌin’.
“Majaꞌa aka naashajaain Moisés, aashajaashii napüshuaꞌa na nünüikimaajanakana Maleiwakai nünainjeꞌereꞌeya Samuel sei sükua, sünain aküjaa süchikü tü kasa alatakat maaꞌulu yaa.
Tü kasa nüküjakat achikü paala Maleiwakai nawaraluꞌupünaa na nünüikimaajanakana otta tü pütchi niꞌitaakat napüla na jutuushikanainnua, nikeraajüin jooluꞌu shia jümüin nünainjee Jesús. Müsüꞌüsa nünüikü Maleiwakai nümüin Abraham: ‘Aneerü sükuaippa wayuukat süpüshuaꞌa nünainjeweena wane nachon na puuꞌuliwoꞌukana’.
Sünain niꞌitaain Maleiwakai Jesús, chi nüchepchiakai, nüjütüin nia jünainmüin palajanaleꞌeya shiiꞌiree juuyantaainjanain suulia jaainjala nünainmüin süpüla anainjatüin jükuaippa nütüma Jesús sünainjee tia”.
Je yaaiwaꞌaya Pedro nümaa Juan sünain aashajawaa sümüin tü wayuukalüirua, antapaatasü noꞌuluku na sacerdote judíokana nümaa chi sülaülashikai suwaariase tü aꞌwaajüleekat Maleiwa otta noꞌuluku napüshi na judío kanüliakana saduceo.
Jashichipüishii maꞌi naya nooꞌomüin Pedro nümaa Juan süka nekirajüin tü wayuukalüirua otta sünainjee naküjain nüchikü Jesús sünain süsoꞌiraain naaꞌin süchikijee ouktaa. Süka nnojolüin nanoujain sünain tü osoꞌirawaakat aaꞌin, nayouktüin sünoujainjatüin tü wayuukalüirua sünain sütüma tü naküjakat nüchikü Jesús.
Nataꞌütkalaka naya. Je süka motsoin kaꞌikat, nekerotitkalaka naya suluꞌu tü püreesaapülekat süpüla naꞌatapajüinjatüin waneemüin kaꞌikat.
Je noꞌuluku na eejanakana sünain aapajaa tü naküjalakat, kojuya anoujaka. Eekalaka jooluꞌu tü anoujasükalüirua maa aka 5.000 sünain shiain yaawain neꞌe tü tooloyuukat.
Je waneemüin kaꞌikat, outkajaashii Jerusalén na laülaayuu judío suluꞌukana tü kanüliakat Sanedrín, makana aka: na laülaayuushiikana naꞌakajee na sacerdotekana, na laülaayuushiikana naaꞌu na judíokana otta na karalouktamaajanakana.
Je yala eejachi Anás, chi laülaashikai napüleerua na sacerdotekana. Eejachi Caifás, Juan, Alejandro otta napüshuaꞌa na kasakana nanain na laülaayuushiikana napüleerua na sacerdotekana.
Nachuntakalaka süpüla nüntinnajachin Pedro nümaa Juan namaꞌanamüin. Yaapa naya pasanain nanain, nasakiijakalaka naya sünain namüin namüin: —¿Jarat kapülainkajatka otta jarat keꞌinaajalaka piairua sünain aaꞌinraa tü kasa jaaꞌinrakat?
Niasaꞌa Pedro süka niain katsüinshaatain maꞌi chi Naaꞌinkai Maleiwa naaꞌu, nüsouktakalaka neꞌipajee: —Wayuuinnuaa, jia ekiipüꞌüjanaakana sütüma tü wayuukalüirua:
¿Shia jüsakitka achiirua waya tü kasa anasü aaꞌinnakat nümüin wane wayuu ayuuishi? ¿Jütüjawee aaꞌulu sünain jamakuaippalin sünain weiyajüin nia?
Ajaa, waküjüinsaꞌa paala jümüin shia süpüla jütüjaainjatüin saaꞌu jiakana otta sütüjaainjatüin saaꞌu tü wayuukalüirua süpüshuaꞌa suluꞌukat tü mmakat Israel. Wayuukai chii, yaakai jiꞌrüin jooluꞌu sünain anaa, anashi süka nüpülain Jesucristo chi Nazaretjeꞌewaikai. Nia keꞌinaajalaka waya sünain aaꞌinraa kasa makat aka tüü. Jesucristokai chii, niaꞌa neꞌe chi juꞌutitkalinka aaꞌin süka jükacherirüin sünain wane kuruusa, chi anii nüsoꞌireꞌerüin aaꞌin Maleiwakai süchikijee ouktaa.
Müsü nünüikü chi Maleiwakai suluꞌu tü karaloukta nüchikimaajatkat: “Tü ipa ayouktünakat paala natüma na akumajüliikana miichi, eꞌitaanüsü shia sünain shiain jaꞌijaasüin maꞌi süpüla akumajia tü miichikat”. Je maa aka shiyouktünüin tü ipa jaꞌijaasükat, müshia Jesús, ayouktünüshi jütüma.
Niaꞌa neꞌe niakai nümüiwa eeka süpüla oꞌtteꞌeraa wayuu suulia saainjala süka nnojolüin eein wane wayuu nütüma Maleiwakai yaa saaꞌu mmakat yalejeeruꞌu nuulia eekai süpüla oꞌtteꞌeraa waya.
Nayasaꞌa na laülaayuukana, neꞌrapa Pedro otta Juan sünain aashajawaa sümaa nnojolin mmotkai naaꞌinrua otta neꞌrüin naya sünain wayuuin mekirajaainsalii sünain karaloukta otta sünain wayuuin wayuwaꞌata naya, ainkuusü maꞌi naaꞌinrua. Nayaawatakalaka naaꞌu sünain nashatüin tü ekirajünapüꞌükat anain naya nütüma Jesús.
Otta müshia chi wayuu anaichipakai natüma, eejachi yala namaa, nnojotkalaka eein jamüinjatüyaain nanüikü neꞌipajee.
Nayasaꞌa na laülaayuukana, nachuntakalaka süpüla nayuꞌnnajanain paala Pedro nümaa Juan naꞌakajee. Je nachikiruꞌu aashajiraashii naya.
Müshii naya: —¿Jamüinjatü watüma nakuaippa na wayuukana? Süpüshuaꞌa tü wayuukalüirua yaakat suluꞌu Jerusalén, sütüjaa aaꞌulu sünain naaꞌinrüin tü kasa nütüjakat apüleerua Maleiwa nümüiwa, tü niiꞌiyatakat aka nüpülain. Nnojolajaꞌa süpüla waattajaainjanain saaꞌu.
Anakajaꞌa müleka weimolojüle neꞌe naya süpüla nnojoliinjanain naya ayatüin sünain aküjaa nüchikü chi wayuwaꞌatakai kanüliakai Jesús sümüin tü wayuukalüirua suulia wattaawajüin suꞌwalakalaain tü nüchikikat.
Neenajünakalaka nachukuaꞌa süpüla sümünüin namüin sünain nnojoliinjanain naya ayatüin sünain ekirajaa otta aashajawaa nüchikü Jesús sümüin tü wayuukalüirua.
Nüsouktakalaka Pedro nümaa Juan namüin: —Jüchajeꞌera jaaꞌin jiakanainnua sünain müleka anashiire nümüin Maleiwakai jiainjanain woonooin amaa anüikü suulia nünüikü niakai.
Wayakana, nnojoliijaꞌa süpüla wooꞌulaainjanain suulia aashajawaa süchikü tü kasa weꞌrakat otta tü waapakat süka wacheꞌe.
Neimolojokoloko naya nachukuaꞌa sünain najütünüinjaꞌa achikü. Nnojoishii eein süpüla jamüinjanain naya natüma, süka jamüin, tü wayuukalüirua süpüshuaꞌa, suꞌwaajüin chi Maleiwakai sünainjee tü kasa alatakat nümüin chi ayuuishikai.
Chi wayuu niiꞌiyatakai anain nüpülain Maleiwakai sünain niiyajüin, alatüsü suulia pienchi shikii juya nuuyase.
Ajütünüin achikü nayajaꞌa, oꞌunüshii eemüin na waneeinnua napüshikana. Naküjakalaka süchikü süpüshuaꞌa tü kasa münakat namüin natüma na laülaashiikana naꞌakajee na sacerdotekana otta na laülaayuushiikana naaꞌu na judíokana.
Mayaasü keraain tü naküjalakat namüin, naashajaakalaka napüshuaꞌa nümüin Maleiwakai. Müshii naya: “Maleiwakalee, Maleiwa Pülashikai, piakai kakumalakai tü sirumakat sümaa süpüshuaꞌa tü kasa eekat chaa iipünaa, tü mmakat sümaa tü kasa eekat süpaꞌa, otta tü palaakat sümaa tü kasa eekat shiroku,
müshi pia nükajee chi Paaꞌinkai nuwaraluꞌupünaa David, chi püchepchiakai: ‘¿Jamüsü saashichijaakalaka tü wayuu nnojotkalüirua judíoin, tü “gentile” münakalüirua? ¿Jameerü tü kasa jülüjakat naaꞌin naaꞌinreein? Nnojoleerü ayatüin maa aka tü jülüjakat naaꞌinrua, amüleerü neꞌe naaꞌin sünain.
Na laülaashiikana suluꞌu tü mmakalüirua otta na wayuu aluwataashiikana sooꞌopünaa wayuu, outkajaashii nikiirajee chi Maleiwakai otta nikiirajee chi Nüneekajalakai, kanüliakai Cristo’.
“Shiaꞌa maꞌi tü alatakat yaa suluꞌu tü pueulokat Jerusalén. Aniitaalainkain Herodes chi aluwataashikai suluꞌu tü mmakat otta Poncio Pilato chi laülaashikai chejeꞌewaikai suluꞌu Roma, outkajaain suluꞌu tü pueulokat namaa na judíokana otta na gentilekana nikiirajee Jesús, chi püchepchiakai, suluꞌu wayuuin maainjalasai otta niain chi Püneekajalakai.
Je sükajee tüü, shiataapaꞌa neꞌe naaꞌinrüin tü kasa piꞌitaatüjütkat paala sükajee püpülain süpüla müinjatüꞌinya shia alatüin.
Je jooluꞌu Maleiwakalee, piirakaa sümüin tü neimolojiakat wamüin. Paapa wamüin wayakana püchepchiakana wane meimolüinyüü sünain aküjaa tü pünüikikat.
Je sükajee püpülain piakai, anainjatüin watüma eekai ayuulin otta waaꞌinrüinjatüin saaꞌu nünülia Jesús, chi püchepchia maainjalasaikai, kasa piiꞌiyatakat aka püpülain piakai otta tü kasa pütüjakat apüleerua pümüiwa”.
Mayaasü kettaain naashajaala nümaa Maleiwakai, sütüttüükalaka tü miichikat eejanale naya jutkatüin. Je katsüinkalaka maꞌi chi Naaꞌinkai Maleiwa naaꞌu napüshuaꞌaleꞌeya. Naküjakalaka nünüikü Maleiwakai sünain nnojolüin suꞌttüin mmoluu nanain.
Paaꞌinwashii na anoujashiikana napüshuaꞌaleꞌe. Nnojoishi eekai sümüin naaꞌin nüleꞌeruꞌu: “Takorolo tüü tamüiwa”. Napaajiraain süpüshuaꞌa tü kasa eekat namaꞌana.
Na Aluwataaushikana, katsüinsü naaꞌin sünain aküjaa nüchikü chi Senyotkai Jesús sünain shiimain neꞌrüin nia sünain süsoꞌiraain naaꞌin süchikijee ouktüin paala. Je anasü maꞌi nakuaippa nütüma Maleiwakai napüshuaꞌaleꞌeya na anoujashiikana.
Nnojotsü tü jaralüin choꞌujaain amüin kasa naꞌaka nayakana. Süka jamüin, eere wane choꞌujawaa, chi eekai kamaꞌanain miichi ooꞌulaka chi eekai kamaꞌanain mma, nüikküin shia. Je niꞌikajaain tü süliakat
najapuluꞌu na Aluwataaushikana. Je na Aluwataaushikana, naapüin shia namüin na eekana choꞌujaain amüin kasa.
Je eeshi wane noꞌuluku na wayuukana oikküshiikana mma, kanüliashi José. Eesü wane suwalaꞌata nünülia natüma na Aluwataaushikana, Bernabé. (Tü Bernabé makat, “amüliajüikai wayuu” maluꞌulu.) Je nia, wane wayuu nuuꞌuliwoꞌu Leví, chejeꞌewai suluꞌu tü mmakat Chipre.
Nüikküin wane mma nümaꞌanajatü. Je niꞌikajaain tü süliakat najapuluꞌu na Aluwataaushikana.
Je eeshi wane wayuꞌuyaꞌasa kanüliashi Ananías ooꞌulaka nuꞌwayuuse kanüliasü Safira. Nüikkakalaka wane mma nümaꞌanajatü.
Niꞌikajaakalaka süpüshi neꞌe tü süliakat najapuluꞌumüin na Aluwataaushikana. Nükatalakalaka nojuuna tü süpüshikat nümüin. Je tü nuꞌwayuusekat, sütüjaa aaꞌulu.
Je nümakalaka Pedro nümüin: —¡Kaatei! ¿Jamüshi poonookalaka nümaa Satanás chi sülaülakai yolujaa süpüla nikerotüinjachin suluꞌu paaꞌin? Aküjüshi pia paꞌalain nümüin chi Naaꞌinkai Maleiwa sünain pümüin wamüin: “Shiaꞌa süliakaꞌa neꞌe tüü süpüshuaꞌa”. Tü mma püikkakat, pükorolo. Je tü süliakat, pia laülaaka saaꞌu. Je jooluꞌu mojusü tü paaꞌinrakat sünain pümüin wamüin: “Shiaꞌa süliakaꞌa neꞌe tüü süpüshuaꞌa”, sünain pükatalüin süpüshi pümüin. Nnojoishii wayain neꞌe püküja amüin paꞌalain, aküjashi pia paꞌalain nümüin Maleiwakaꞌiya.
Je wanaa sümaa naapüin nünüikü Pedro, nujuttakalaka Ananías sünain ouktaleꞌeinya nia. Je antüsü wane mmoluu sünain tü wayuukalüirua aapakat süchikü tü alatakat nümüin Ananías.
Je wane wayuuinnua jimaꞌalii, nakoꞌolüin nia süka kuluulu sümaa nalüꞌüjüin nia süpüla nojoitüin.
Maa aka apünüin oora süchikijee, süntakalaka tü nuꞌwayuusekat sünain nnojolüin sütüjaain saaꞌu tü alatakat.
Je nüsakitkalaka shia Pedro: —¿Shiaꞌa süliakaꞌa neꞌe tüü, tü mma jüikkakat? Süsouktakalaka: —Aa. Shiaꞌa neꞌe.
Je nümakalaka Pedro sümüin: —¿Jamüshii joonoojiraakalaka sünain jaaꞌinrüin wane kasa mojusü eekai müin aka tia sünain jümajiraain: “Jooꞌuya wakatalaiwa süpüshi sülia tü mmakat nojuuna. Nnojotsü kasajatüin nümüin chi Naaꞌinkai Maleiwa tü waaꞌinreetkat”, sünain jümüin aaꞌin jüleꞌeruꞌu? Iseejüina na jimaꞌalii ojoitakana chi puꞌwayuusekai. Nalüꞌüjüinjatü joo piaꞌayaꞌasa nojoitüin.
Sujuttakalaka yaawalajaꞌa sünain ouktüin shia nümülatuꞌu Pedro. Wanaa sümaa nekerotüin na jimaꞌaliikana, eesü shia napüla sünain ouktüin. Je nalüꞌüjakalaka shia. Nojoitakalaka shia naꞌatoꞌu chi suꞌwayuusekai.
Je mmotsü maꞌi tü anoujasükalüirua süpüshuaꞌaleꞌe ooꞌulaka süpüshuaꞌaleꞌe tü wayuuirua aapakat süchikü tü alatakat.
Je nakajee na Aluwataaushikana, aaꞌinnüsü nütüma Maleiwakai saꞌaka tü wayuukalüirua watta saalin kasa nütüjakat apüleerua nümüiwa otta tü kasa niiꞌiyatakat aka nüpülain. Napüshuaꞌa na anoujashiikana, outkajaꞌawaishii naya suupünaa tü luma eꞌitaanakat anain nünülia Salomón, tü luma saꞌatoꞌujeekat tü aꞌwaajüleekat Maleiwa.
Je tü wayuukalüirua, mmoluwaasü saaꞌu nanainpünawaa na anoujashiikana, je kojutpajaꞌa maꞌi naya sütüma.
Akoꞌomüinraashii maꞌi na anoujashiikana nünain chi Senyotkai Jesús. Ekerotshi chira eekai tooloin maa aka türa eekai jierüin.
Je tü wayuukalüirua sükajee shiꞌrüin tü naaꞌinrakat na Aluwataaushikana, shiyuꞌlüin anooipaꞌamüin tü ayuuisükalüirua. Juꞌlejuletsü shiairua natüma saaꞌu wane ajuꞌlejiee. Nayuꞌlüin shiairua shiiꞌiree aneein nütüma Pedro, otta sütüma niyaluju müleka shiale neꞌe alatüin sooꞌopünaa tü ayuuisükalüirua nülatapa.
Je antüsü Jerusalénmüin tü wayuukalüiruayaꞌa suluꞌujeejatkat tü pueulo süꞌütpünaajatkat. Antitshii naya wayuu ayuuisü otta wayuu eekai müliaajüin sütüma yolujaa. Süpüshuaꞌa tüüirua, anajüsü atümaa.
Niasaꞌa chi laülaashikai napüleerua na sacerdote judíokana namaa napüshuaꞌa na nümaajanakana, na sümaajanakana tü kanüliakat saduceo, aꞌürülajaꞌalaasü naaꞌinrua sünainjee saapaayaa sümüin wayuu tü nekirajakat anain na Aluwataaushikana.
Nataꞌütkalaka naya sünain neꞌitaain suluꞌu tü püreesaapülekat.
Niasaꞌa wane aapiee nümaꞌanajeejachi Maleiwakai, neerutkalaka saꞌwai tü soꞌukot tü püreesaapülekat. Nujuittitkalaka naya sünain nümüin namüin:
“Juꞌunapa chaꞌaya suluꞌumüin tü aꞌwaajüleekat Maleiwa jüküjaiwa sümüin tü wayuukalüirua süchikü süpüshuaꞌa tü akuaippaa jeket süpülajatkat wayuu, tü nünainjeejatkat Jesús”.
Majaꞌa aka sümünüin namüin, ekerotshii naya jaꞌyuumüin, wattaꞌajaꞌa maalü, suluꞌumüin tü aꞌwaajüleekat Maleiwa sünain ekirajaa tü wayuukalüirua. Yaashii napüshuaꞌa na laülaayuukana suluꞌukana tü kanüliakat Sanedrín, akotchojoonüin nütüma chi laülaashikai napüleerua na sacerdotekana otta na nümaajanakana. Naluwataakalaka suluꞌumüin tü püreesaapülekat süpüla nasaajünüinjanain na Aluwataaushikana.
Shiasaꞌa nantapa na waariakana suluꞌumüin tü püreesaapülekat, nnojoliishii naya napüla suluꞌu. Naleꞌejaꞌalaakalaka nachukuaꞌa sünain aküjaa.
Müshii naya: “Tü püreesaapülekat, ayatsia süttüin wapüla sünain anashantain maꞌi süsürülia maa aka paala. Ayatshiꞌiya na waariakana wapüla shaꞌwashawalüin soꞌuluꞌu. Shiasaꞌa wekerotpa, nnojotsü wayuu suluꞌu wapüla”.
Shiasaꞌa naapapa tüü, chi laülaashikai napüleerua na sacerdotekana, chi sülaülashikai suwaariase tü aꞌwaajüleekat Maleiwa otta na laülaashiikana naꞌakajee na sacerdotekana, “¿Kasaseetkajasaꞌa wayuu mapeena tüü?”, maaꞌain müshii naya.
Je nüntakalaka wanaa sümaa tia wane wayuu, chi anii aküjaichin nachikü namüin. Müshi nia: “Na wayuu jüpüreesajakana aliikainka, chayülii suluꞌu tü aꞌwaajüleekat Maleiwa ekirajaꞌattaain tü wayuukalüirua sulujutkat tü pueulokat”.
Shiasaꞌa nuꞌunakalaka chi sülaülashikai waaria sümaa tü waariakalüirua sünain asaajawaa naya. Sünain nasaajüin naya, nnojoishii jamajüin natüma süka mmolojüin naya seema aꞌinaꞌannaa süka ipa sütüma tü wayuukalüirua.
Je nantitpa naya, antinnüshii namülatuꞌumüin na laülaayuu suluꞌukana tü kanüliakat Sanedrín. Nümakalaka chi laülaashikai napüleerua na sacerdotekana namüin:
—Aashin wapülajayaain juulia ayatüinjanain jia aashajaain süchikü türa anülieekat. Jooluꞌu shialeeitpaꞌa neꞌe joutka sainküin Jerusalén, tü jikirajakat anain. Je sünainmüin tüü, joꞌoteein waaꞌu tü nuꞌutünüin aaꞌin chi wayuukai jaashajaakai achikü.
Nüsouktakalaka Pedro otta na waneeinnua Aluwataaushikana. Müshii naya: —Alanaꞌaleesüjaꞌa sünain niainjachin woonooin amaa anüikü Maleiwakai suulialeꞌeya sünüikü wayuu.
Chi Maleiwakai, Namaleiwasekai na watuushikana, nüsoꞌireꞌera aaꞌinchi Jesús süchikijee ouktaa, chi anii juꞌutirüinkain aaꞌin süka jükacherirüin sünain wane kuruusa.
Je nia, nütüma Maleiwakai, niyalereꞌennüin süpüla chainjachin joyotüin nikialuꞌujee süpüla kojutüinjachin sütüma wayuu. Je niꞌitaain nia suluꞌu shikiipüꞌüjanain otta oꞌtteꞌerülin wayuu süpüla eeinjatüin süpüla shiyaawajaainjatüin tü nuuꞌuliwoꞌukalüirua Israel suulia saainjala nütüma süpüla motüinjatüin naaꞌin Maleiwa saainjala.
Wayakana, watüjaa aaꞌut süpüshuaꞌa tüü sünain shiimain süka weꞌrajüin sukua. Müsüjaseꞌe waküjain süchikü wayakana majaꞌa aka chi Naaꞌinkai Maleiwa sünain niiꞌiyatüin shia wakajee, chi naapakai Maleiwa sümüin wayuu eekai jüüjüüin nümüin.
Nayasaꞌa na laülaayuukana sütüma naapüin tüü, aashichijaashii naya nooꞌomüin na Aluwataaushikana. Noꞌuteekalaka naaꞌinrua.
Je yala naꞌaka na laülaayuukana, eejachi wane wayuu kanüliashi Gamaliel, noꞌuluku napüshi na judío kanüliakana fariseo. Otta nia, wane wayuu ekirajüi sünain tü karaloukta nüchikimaajatkat Maleiwakai suluꞌu kojutüin maꞌi nia sümüin tü wayuukalüirua. Niasaꞌa niakai, nütamataakalaka sünain nüchuntüin süpüla nayuꞌnnajanain paala na Aluwataaushikana süpüla naashajaainjachin.
Müshi nia: —Wayuuinnuaa, nuuꞌuliwoꞌukana Israel, jalia neꞌe jiajeꞌe. Anasü müleka jütüjaale maꞌi saaꞌu tü kasa jaaꞌinreekat naka na wayuukana.
Süka jamüin, paala süpülapünaa kaꞌikalüirua tüü, nuꞌttotooloin Teudas sünain aküjaa süchikü laülawaa saaꞌu wayuu. Je nünainmüin, ekerotsü maa aka 400 wayuu. Oꞌutüna aaꞌinchi nia, je tü nümaajatkalüirua, aꞌwalakajaasü, sümotoloo sümakalaka tü kasa naaꞌinrakat.
Je mapa süchikijeꞌeyaa, mataajaꞌa Judas, chi Galileajeꞌewaikai, suꞌunnaa sükaꞌiya süshajaꞌannüin sünülia tü wayuukalüirua süpüshuaꞌa. Kojuyataajaꞌa wayuu nümaajana chiijaꞌa. Ouktataajaꞌa chiijaꞌa, mataajaꞌa aka aꞌwalakajaataasüjaꞌaya tü nümaajatkalüirua, sümotoloo sümakalaka süpüshuaꞌa tü kasa naaꞌinrakat paala.
Tamüinjatkalaka wane kasa jümüin: Kettee na wayuukana. Nnojo jipettüin naya. Müleka sünainjeejatüle neꞌe wayuu tü jülüjakat naaꞌin naaꞌinreein otta tü naꞌyataakat anain, ajaꞌlajaꞌalaajeerü neꞌe.
Akaajasaꞌa müleka nünainjeejatüle shia Maleiwa, nnojolojaꞌa süpüla jiyunküinjatüin jujuichajüin shia. Jalia neꞌe jia, jütkaꞌalaa nümaa Maleiwakai.
Naapaakalaka süchikü tü nümakat namüin. Neenajitkalaka na Aluwataaushikana nachukuaꞌa. Süchikijee naꞌyaajirüin naya, namüshii naya sünain nnojoliinjanain ayatüin sünain aashajawaa nüchikü Jesús. Je najütakalaka nachikü.
Na Aluwataaushikana, ojuittüshii namaꞌanajee na laülaayuukana sünain talatüin maꞌi naaꞌin. Mayaainjeꞌe müliain maꞌi naaꞌin sünainjee tü aküjaakat nüchikü Jesús, natüjaa aaꞌuchi Maleiwakai sünain talatüin namaa sünainjee tü naaꞌinrakat.
Je meinshi, suluꞌupünaa tü aꞌwaajüleekat Maleiwa otta suluꞌupünaa nepia na anoujashiikana, ayatshii waneepia sünain ekirajaa otta aküjaa nüchikü Jesús, chi Nüneekajalakai Maleiwa.
Je soꞌu tia kaꞌikalüirua, maa aka sükojuyalaain maꞌi tü anoujasükalüirua, akoꞌomüinraasü tü wayuu müliasükalüirua aapünawaikat amüin tü kasa choꞌujaakat sümüin. Je tü aashajaasükalüirua pütchi griego, ayoojooshii naya sooꞌomüin tü waneeirua aashajaasükalüirua pütchi hebreo, saalinjee nnojolüin süsülajünawalin amüin tü neiyeyuusekat eekai ouktüin suꞌwayuuse maa aka süsülajünawalin amüin tü waneeirua aashajaasükalüirua hebreo.
Je na polookana piammüin Aluwataaushikana, nokotchojooin tü anoujasükalüirua süpüshuaꞌa sünain namüin sümüin: “Suulia wooꞌulaꞌalaain suulia aküjaa nünüiki Maleiwakai, nnojotsü süpüla ayateein wajapuluꞌuin tü ottonojookat sümüin wayuu müliasü.
Shia anaka, wawalayuwaa, müleka jüneeküle jaꞌakajee wane akaratshishii tooloyuu eekai jiꞌrüin sünain pansaain nakuaippa je sünain katsüin maꞌi chi Naaꞌinkai Maleiwa naaꞌuirua je eekai nayaawatüin saaꞌu sükuaippa wane kasa süpüla walateꞌerüinjatüin najapuluꞌumüin tü aꞌyatawaakat, tü ottonojookat kasa sümüin wayuu müliasü.
Je sükajee tia, wayakana, ayateena sünain waꞌyataain waneepia sünain aashajawaa nümaa Maleiwakai je sünain aküjaa nünüikü waneepia sümüin wayuu”.
Je tü anoujasükalüirua süpüshuaꞌa, saapaain tü namakat sümüin. Je süneekakalaka joo Esteban, wane wayuu kanoulashantashi sünain katsüin maꞌi chi Naaꞌinkai Maleiwa naaꞌu. Ooꞌulaka na naꞌatakanainnua, nia Felipe, Prócoro, Nicanor, Timón, Parmenas, ooꞌulaka Nicolás. Je Nicolás, chejeꞌewai nia suluꞌu tü pueulokat Antioquía, ekerotshi paala sünainmüin tü akuaippaa nakuaippakat na judíokana nümüin chi Maleiwakai.
Je nantinnakalaka joo na wayuukana nanainmüin na Aluwataaushikana. Je na Aluwataaushikana, aashajaashii joo naaꞌuirua nümüin Maleiwakai sünain neꞌitaain najapü naaꞌu shiyaawase neꞌitaain najapuluꞌu tü naꞌyataainjatkat anain.
Eesü kojuya wayuu aapaakat nünüikü Maleiwakai. Akoꞌomüinraashii maꞌi na anoujashiikana nünain Jesucristo chaꞌaya Jerusalén. Je eesü kojuya noꞌuluku na sacerdote judíokana eekai naapaain tü anoujaakat.
Je Esteban, anashi maꞌi Maleiwakai nümüin otta naapüin pülaa nümüin. Naainjakalaka Esteban watta saalin kasa saꞌaka tü wayuukalüirua, kasa nütüjakat apüleerua Maleiwa nümüiwa otta tü kasa niiꞌiyatakat aka nüpülain.
Nayasaꞌa wane wayuuinnua sulujuna wane ekirajülee tü judíokalüirua, tü kanüliakat “Ekirajülee na Piuuna Ajütüüshikana Achikü”, namaa wane wayuuinnua suluꞌujeejana tü pueulokalüirua Cirene otta Alejandría otta waneeinnua suluꞌujeejana tü mmakalüirua Cilicia otta Asia, aaꞌayajiraashii nümaa Esteban.
Akatsaꞌa isain nachikü eejiraainjanain naya nümaa Esteban süka nütüjain maꞌi noulia sükajee nükaalinjain nia chi Naaꞌinkai Maleiwa.
Shiasaꞌa naainjala, nayalajakalaka wane wayuuirua süpüla süküjainjatüin saꞌalain sünain mojuyaain nünüiki Esteban sütüma, nüliajatü Moisés otta Maleiwakai.
Je nakajee na yaloushikana, nashüküjakalaka nooꞌomüin Esteban tü wayuukalüirua, na laülaayuushiikana naaꞌu na judíokana otta na karalouktamaajanakana. Nayasaꞌa naainnua, nashutakalaka naaꞌu Esteban sünain nasirüleꞌeinya nia otta nantirüin nia namaꞌanamüin na laülaayuu suluꞌukana tü kanüliakat Sanedrín.
Nantitkalaka wane wayuuiruaya mojuyaakat oꞌupala naashin, nünüikü Esteban. Müshii naya: —Wayuukai chii, meemerüinsai sünain mojuu anüikü süliajatü tü miichi akataluushikat nütüma Maleiwa süpüla aꞌwaajiaa nia otta süliajatü tü nuluwataakat anain Maleiwa, tü nüshajakat paala Moisés sümüin wayuu.
Waapüin nünüikü sünain yootüin nia süchikü sünain nujuichajüinjatüin Jesús, chi Nazaretjeꞌewaikai, tü aꞌwaajüleekat otta sünain nuꞌwanajaainjatüin tü akuaippaa niꞌitaakat paala Moisés wapüleerua.
Nayasaꞌa na laülaayuukana otta napüshuaꞌa na eejanakana joyojoyolüin, sünain nananajataain Esteban, neꞌrakalaka sünain jaꞌyain nuꞌupünaautejee eein Maleiwakai nümaa, süka mataalain aka nuꞌupünaa wane aapiee nümaꞌanajeejachi Maleiwakai.
Niasaꞌa chi laülaashikai napüleerua na sacerdotekana, nümakalaka nümüin Esteban: —¿Shiimainjasaꞌaya tü münakat tamüin püchikü?
Nüsouktakalaka Esteban: —Waꞌlemüinyuu otta jiakana taatakanainnuaa, jaapaja tü tamüinjatkat jümüin. Paala nümaiwa, chi Maleiwa anashantashikai maꞌi, eeꞌiyataashi nümüin chi watuushikai Abraham. Eeꞌiyataashi nia nümüin chaiwaꞌaya nia kepiain suluꞌu tü mmakat Mesopotamia, nnojoliwaꞌaya nuꞌunüin suluꞌumüin tü pueulokat Harán süpüla kepiaa suluꞌu.
Müshi nia nümüin: “Puꞌuna suluꞌujee tü puumainkat otta namaꞌanajee na kasakana pünain. Puꞌuna suluꞌumüin tü mma teeꞌiyateetkat pümüin”.
Niasaꞌa Abraham, nujuittakalaka suluꞌujee tü mmakat Caldea, oꞌunüin nia kepiain suluꞌumüin tü pueulokat Harán. Je yala mapa, ouktakalaka chi nüshikai. Niasaꞌa Maleiwakai nümüin Abraham, nüntitkalaka nia suluꞌujee tia mmakat suluꞌumüin tü mma anuu kaluꞌuin waya maaꞌulu yaa.
Akaisa nnojolin naapüin amüin nia mma joꞌuuchonyaakaijeꞌe süpüla nuumainyüü, shiasa pansaain nünüikü nümüin sünain naapüttateerüin shia nümüin süpüla shiainjatüin nüpünalain napüla na nüikeyuukana, mayaainjeꞌe machoin nia soꞌu kaꞌikat tia.
“Otta nümüshi nia Maleiwakai sünain kepiainjatüin tü nuuꞌuliwoꞌukat suluꞌu mma naata koumainshi, saꞌaka wayuu naata noulia, otta sünain shipiuunaseinjanain naya sümaa müliainjatüin maꞌi naaꞌin atümaa soꞌu 400 juya.
Nümaleeshia nia Maleiwakai sünain süsalainjatüin nütüma tü wayuukalüirua kepiuunaseetkat nayairua, otta sünain nojuitteenain süchikijee süpüla naaꞌinrüinjatüin kasa nümüin Maleiwakai suluꞌu tü mmakat, tü kasa kojutkat aka nia natüma.
“Je sünain niꞌitaain Maleiwakai wane pütchi nüpüla Abraham otta na nüikeyuukana sünain naaꞌinrüinjatüin kasa anasü namüin, niꞌitaain wane akuaippaa napüleerua, shiyaawase naapaain tü pütchikat, shia tü shiꞌyotoonüinjatüin süpüshi nata na tooloyuukana. Müshijeseꞌe niꞌyotooin Abraham nüta Isaac, chi nüchonkai, nikeraajapa tü mekiisatkat kaꞌi süchikijee jemelin nia. Majaꞌa aka nütüma Isaac nümüin Jacob, chi nüchonkai, otta Jacob namüin na polookana piammüin nüchooin, na wekiishiikana sujuittakana anainjee tü polookat piammüin shiꞌipapaꞌa nuuꞌuliwoꞌu Israel.
“Shiasaꞌa naainjala na nüchooinkana Jacob, na watuushinuukana, sütümajee naꞌürülaain nooꞌomüin José chi nawalakai, noikkakalaka nia süpüla amaanaa chamüin suluꞌumüin tü mmakat Egipto. Je Maleiwakai, eejachi nia nümaa José.
Niyuꞌlüin nia suulia nümüliala otta naapa amüinchi nia atüjaa. Otta nia, anajüshi José nütüma noꞌuluꞌu chi Faraónkai aluwataashikai suluꞌu tü mmakat Egipto, chi anii eꞌitaain José naꞌatoꞌujee süpüla aluwatawaa wanaa nümaa suluꞌu tü mmakat Egipto otta niꞌitaain najapuluꞌu tü kasa eekat nipialuꞌu.
“Ee müsüjaꞌa mapa suluꞌupünaa süpüshuaꞌa tü mmakat Egipto otta suluꞌupünaa süpüshuaꞌa tü mmakat Canaán jamü sümaa müliaa. Je na watuushinuukana, nnojotsü kasain eein namaꞌana nekajatkat.
Shiasaꞌa naapapa süchikü Jacob sünain eein eküülü suluꞌu Egipto, nüjütakalaka chamüin na nüchooinkana süpüla ayalajaa eküülü suluꞌujee Egipto. Shiayülajaꞌa neꞌe palajatkat nakua tüü chamüin.
Sümaa tü chiiruajatkat nakua, aküjiraashi José nüchikü namüin na nuwalayuukana sünain niain nia chi nawalakai. Je sükajee tia, nütüjaa aaꞌulu chi Faraónkai sünain jaralüin kapüshin José.
Je mapa süchikijee, José, nüsaajitkalaka Jacob, chi nüshikai, namaa na nüpüshikana süpüla nantinnajanain Egiptomüin. Eeshii naya napüshuaꞌa akaratshi nekii jaꞌralimüin wayuu.
Je sükajee tia, oꞌunüshi Jacob kepiain Egiptomüin. Ouktüshi yalajaꞌaya. Mataajaꞌa na nüchooinkana, na watuushinuukana, ouktüshii yalaꞌaya.
Je mapa, eꞌikünüshii naya suluꞌumüin tü mmakat Siquem. Ojoitünüshii naya yala suluꞌu tü amuuyuu niyalajakat paala Abraham süka neerü noulia na nüchooinkana Hamor chaꞌaya Siquem.
“Je sülüꞌütpa süpüla shikeraajüin tü nümakat Maleiwakai paala nümüin Abraham süka wane nünüikü pansaasü, okoꞌomüinraasü maꞌi tü nuuꞌuliwoꞌukat Israel chaꞌaya suluꞌu Egipto.
Je soꞌu tia kaꞌikalüirua, oꞌttüshi süpüla aluwatawaa suluꞌu Egipto wane laülaa jekechi. Je chii, nnojoishi antüin naaꞌu José, nnojoikalaka niꞌnnaajünüin José nütüma.
Shiasaꞌa naainjala laülaashikai chii, nüpümüinjakalaka naaꞌin na watuushinuukana sünain müliaatajüin naaꞌinrua nütüma. Nüsitshii naya sünain nooꞌulaainjatüin anouipaꞌa tü nachooinkat eekai joꞌuuin sünain tooloyuuin süpüla ouktajatüin shiairua suulia wainmaawajüin naya.
“Je suꞌunnaa maꞌi tia, jemeishi Moisés. Otta nia, anashi maꞌi noꞌuluꞌu Maleiwakai. Eeshi Moisés namaꞌana na kachoinkana nia soꞌu apünüin kashi.
Nooꞌulaapa nia anouipaꞌa na kachoinkana sütümajee tü naaꞌinrakat chi Faraónkai, chi laülaashikai suluꞌu Egipto, süntakalaka nünain tü nüchonkat. Je tüü, shipijakalaka nia maa aka naaꞌin wane eekai süchoin maꞌi.
Je Moisés, ekirajünüshi sünain sütüjüin tü wayuu sulujutkat tü mmakat Egipto, wayuukalaka nia yalayatshi maꞌi sümaa nünüikü otta sünain tü niꞌyataainkat.
“Shiasaꞌa süntapa nuuyase Moisés sünainmüin tü pienchikat shikii juya, süntakalaka oꞌunaꞌiree nümüin namaꞌanamüin na nüpüshikana, na nuuꞌuliwoꞌukana Israel wanaa nümaa. Je nuꞌunakalaka.
Je wanaa sümaa yaain nia naꞌaka, niꞌrüin müliaatajüin wane noꞌuluku nayakana nütüma wane Egiptojeꞌewai, nuwataakalaka naalin süpüla pasalaainjachin nia nütüma. Nuꞌutakalaka naaꞌin chi wayuukai nüsalajee.
Tü jülüjakat naaꞌin Moisés, nayaawatüinjatüyaa aaꞌu na nüpüshikana naajüin sünain niain nayuꞌlaainjachin akajee nütüma Maleiwakai Egiptojee. Nnojotkalajasa nayaawatüin aaꞌu shia.
“Shiasaꞌa waneemüin kaꞌikat, eejanakalaka piamashii noꞌuluku nayakana, na nuuꞌuliwoꞌukana Israel, atkaꞌalaain nüpüla. Nüchiajaakalaka naya sünain nümüin namüin: ‘Waꞌlemüinyuwaa, ¿jamüshiikai jia müliaatajiraakalaka jaaꞌin jütüma? Aashin jiajiraayaain neꞌe’.
Niasaꞌa chi müliaatajüshikai atüma naaꞌin chi wanee, nüjünaakalaka nüchikü Moisés sünain nümüin nümüin: ‘¿Jaraisaꞌa joo keꞌinaajalaka pia süpüla aluwatawaa waaꞌu otta süpüla ekeraajaa wakuaippa?
¿Puꞌuteetaale aaꞌin joo taya, maa aka puꞌutüin naaꞌin soꞌukalinka chi wayuu Egiptojeꞌewaikai?’.
Niasaꞌa Moisés, wanaa sümaa nütüjaain saaꞌu tü nüchikükat sünain suꞌwalakajaain sainküin wayuu, nuꞌluwataakalaka yalejee. Oꞌunüshi nia wattamüin suluꞌumüin tü mmakat Madián. Je yala, kepiashi nia saꞌaka wayuu naata nuulia, suluꞌu naata koumainshi, eejachire nia kachooin piamashii wayuu tooloyuu.
“Sülatapa pienchi shikii juya süchikijee tü alatakat paala, eeꞌiyataashi wane aapiee nümaꞌanajeejachi Maleiwakai nümüin Moisés chaꞌaya isashiipaꞌa eekai tü uuchi kanüliakat Sinaí. Eeꞌiyataashi nia nümüin saꞌaka nuchuwala wane wunuꞌu chuwatshi maꞌi.
Niasaꞌa Moisés, aponojoosü naaꞌin sütüma tü kasa niꞌrakat. Shiasaꞌa wanaa sümaa nürütkaainjachin süpüla nünalüinjatüin shia sümaꞌanamüin, naapakalaka nünüikü chi Maleiwakai saꞌakajee tü niꞌrakat. Müsü nümüin:
‘Taya chi Namaleiwasekai na putuushikanainnua. Taya Nümaleiwasekai Abraham, Isaac otta Jacob’. Niasaꞌa Moisés, kutkuttaꞌatshi neꞌe sütüma mmoluu. Nnojoireꞌejaꞌa niirakaweeyaain nümüin chi Maleiwakai.
Je nümakalaka chi Maleiwakai nümüin: ‘¡Paakajaa püsapaatse suꞌuyaawa kojutüin taya pütüma! Süka jamüin, tü mma eere pia shaꞌwatüin, pülasü süka aniin taya suluꞌu.
Teꞌrüin waneepia tü namülialakat na tapüshikana chakana suluꞌu tü mmakat Egipto. Taapüin waneepia naꞌletüinya. Ashakatüshijeseꞌe taya süpüla tayuꞌlüinjanain naya chejee. Je jooluꞌu, jalaichi tamüin taluwataaiwa pia Egiptomüin’.”
Ayatshia Esteban sünain aashajawaa sümüin tü laülaayuukalüirua: —Moiséskai chii, chi anii najütaainka amaa paala sünain namüin nümüin: “¿Jaraisaꞌa joo keꞌinaajalaka pia süpüla aluwatawaa waaꞌu otta süpüla ekeraajaa wakuaippa?”, nia neenajaka Maleiwakai nükajee wane aapiee saꞌakapünaa nuchuwala wane wunuꞌu chuwatshi maꞌi. Neenajüin süpüla nuluwatawaa Egiptomüin sünain laülawaa naaꞌu otta sünain ayuꞌlaa naya Egiptojee saꞌakajee namüliala.
Chiiyaalai, nia ayuꞌtka naya süchikijee naaꞌinrüin watta saalin kasa, tü kasa nütüjakat apüleerua Maleiwa nümüiwa otta tü kasa niiꞌiyatakat akajee nüpülain. Naaꞌinrüin tüü chaꞌaya suluꞌu tü mmakat Egipto, chaꞌaya eekai tü palaa kanüliakat Palaa Ishosü otta soꞌu pienchi shikii juya eepünaajanale naya waraittüin sainküinpünaa tü isashiikat.
“Moiséskai chii, nia chi makai namüin na watuushinuukana: ‘Maleiwakai, chi Jümaleiwasekai, niꞌitaajeechi jaꞌakajee jiakana wane wayuu nünüikimaajachinjachi jümüin maa aka niꞌitaain taya jooluꞌu. Joonoo sümaa süpüshuaꞌa tü nümüinjatkat jümüin’.
Moiséskai chii, nia eejachika namaa na watuushinuukana sünain jutkataa chaꞌaya isashiipaꞌa eekai tü uuchi kanüliakat Sinaí. Nia aashajaanaka amaa palajana soꞌu kaꞌikat tia, nütüma chi aapiee nümaꞌanajeejachikai Maleiwa, nüntiraakat oꞌu nümaa saaꞌu tü uuchikat. Je yalejee, nüshakatapa, nüküjainjatüin shia sümüin tü wayuukalüirua. Nia aapünaka amüin tü nünüikükat Maleiwa nütüma süpüla nülatirüinjatüin shia wamüin süpüla katüinjatüin woꞌu sütüma.
“Akatsaꞌa nnojolüin jüüjüweein na watuushinuukana nümüin, nayouktajaa amaachi maꞌi nia. Aleꞌejaweesü maꞌi naaꞌin nachukuaꞌa Egiptomüin.
Süka kamaꞌain Moisés saaꞌu tü uuchikat, müshii naya nümüin Aarón: ‘Paainja wamüin wane suꞌuyaakua kasa süpüla wamaleiwasee, tü oꞌunirajatkat waya. Süka jamüin, chi Moisés ayuꞌtkai waya Egiptojee, nnojotsü watüjaa aaꞌu kasain alatüin nümüin’.
Je naainjakalaka suꞌuyaakua paaꞌa süpüla namaleiwaseyawaa. Noꞌutakalaka saaꞌin mürüt süpüla naapüin sümüin, naꞌwaajia shia. Emiꞌijaashii naya saaꞌu tü kasa naainjakat.
Je sütümajee tüü, ayakalaashi Maleiwakai noulia. Niyüülajüin naya sünain naꞌwaajüin tü jolotsükalüirua süpüla neꞌrüinjatüin tü müliaa saapeetkat namüin. Müshiꞌisa Maleiwakai suluꞌu tü karaloukta kaluꞌukat tü nashajakat na nünüikimaajanakana: ‘Jiakana nuuꞌuliwoꞌukana Israel, wanaa sümaa chajanainkain jia waraittüin pienchi shikii juya sainküinpünaa tü isashiikat, ¿juꞌuta aaꞌinrü mürüt tamüin otta juꞌwaajüinka taya?
Mataasükai shiakai jülüꞌüjaakuu jümüin tü miichi juꞌwaajiakat chi jümaleiwaseyaa kanüliakai Moloc otta nuꞌuyaakua chi jolotshi jümaleiwaseyaashikai, chi jolotshi kanüliakai Refán, na anaa jaainjüin süpüla juꞌwaajaa. Sünainjee tia, tajuittireena jia suluꞌujee juumain, je tajünaweena jia chejeeruꞌu sünain tü pueulokat Babilonia’, nümakalaka Maleiwakai namüin.
“Chaiwaꞌaya na watuushikana sainküinpünaa tü isashiikat, Moisés, naainjirüin naya wane miichi naꞌwaajiainjatü Maleiwakai. Naainjain shia suluꞌu tü sükuaippa niiꞌiyatakat Maleiwakai nümüin Moisés shiainjatüin saainjiain. Je yala suluꞌu, nanaajaain tü ipa ashajünakat anain paala tü pütchi eꞌitaanakat nütüma Maleiwakai napüla. Nalüꞌüjaakuu namüsü tü miichikat eepünaale naya chaꞌaya sainküin tü isashiikat.
Ouktapa naya yala isashiipaꞌa, apütünüsü tü miichikat napüla na nachooinkana. Je nalüꞌüjüin shia namaa nekerotpa nümaa Josué suluꞌumüin tü mma nasünaakat suulia tü wane wayuukalüirua, na anaa niipiijaain Maleiwakai napüleerua. Je tü miichikat, ayatsia namaꞌana sünainmüinreꞌeya nükaꞌiya David.
“Chi laülaashikai David, anashiishi nümüin Maleiwakai. Je nia, nüchuntüinyaajeꞌe nümüin Maleiwakai niainjachin niakai aainjüin wane miichi nümüin eekai jimatüinjatüin, süpüla aꞌwaajiaa Maleiwakai, chi Nümaleiwasekai chi watuushikai Jacob.
Niakaijasa akumajirirüin shia Salomón, chi nüchonkaꞌiya neꞌe David. Tü miichikat, shia wane miichi miyoꞌu aainjuushi süka ipa.
Shiajasa nnojolinjaꞌa kepiain chi Maleiwa Miyoꞌushikai maꞌi suluꞌu miichi saainjanain wayuu. Maa aka nümakat Maleiwakai nuwaraluꞌupünaa chi nünüikimaajachikai:
‘Tü sirumakat shia teinaseka süpüla aluwatawaa otta tü mmakat shia süpülajanakaꞌaya tooꞌui. ¿Kasa wayuu miichi tü jaainjeetkat tapüla?’, müshi Maleiwakai. ‘¿Jaraleerü miichi tia teemeraainjatkat aluꞌu
sünain tayain kaainjanain tü kasakat süpüshuaꞌa?’ ”
Ayatshia Esteban sünain aashajawaa sümüin tü laülaayuukalüirua: —Otta jiakana, wayuu iche aaꞌinchii jia. Müshiijeseꞌe saaꞌin wayuu manoulasat süka nnojolüin jaaꞌa jümüin sümüin nünüikü Maleiwa otta nnojolüin joonooin sümaa. Jiyouktüin tü naaꞌinreekat chi Naaꞌinkai Maleiwa. Müshiꞌiya aka neꞌe jia naaꞌin na jutuushinuukanainnua paala sümaiwa.
Nnojoishi eeichin wane naꞌakajee na nünüikimaajanakana Maleiwa eekai nnojolin müliain natüma na jutuushikana. Noꞌuta aaꞌinna na eekai naküjain süpülainpüshi nüntüin chi Nüchepchiakai Maleiwa, chi aaꞌinrakai nümüin waneepia tü nüchekakat, chi anii jaapüinkain ekii sünain juꞌutirüin naaꞌin.
Mayaainjeꞌe saapuushin jümüin nakajee na aapieekana tü nuluwataakat anain chi Maleiwakai, nnojotsü kasajatüyaain jümüin.
Shiasaꞌa naapapa tü nümakat Esteban namüin, üttüsü maꞌi naaꞌin otta jashichishii maꞌi naya nümüin.
Je Esteban, sütüma niain katsüin chi Naaꞌinkai Maleiwa naaꞌu otta sünain chain chüntüin noꞌu iipünaamüin, niꞌrakalaka chi Maleiwakai sünain anashantain maꞌi nia otta Jesús shaꞌwatüin nikialuꞌujee Maleiwakai.
Nümakalaka namüin na wayuukana: —¡Jiirakaa! Teꞌrüin jutatüin tü sirumakat otta chi Shipayakai Wayuu shaꞌwatüin nikialuꞌujee Maleiwa sünain laülawaa naꞌatoꞌujee.
Nayasaꞌa nayakana, macheꞌeyaakalaka naya suulia tü nümakat namüin. Sünain naꞌwaatüin, nawanaajaakalaka nooꞌomüin Esteban sünain nasaapünaajaain nümaa.
Nayuꞌtkalaka nia anooipaꞌamüin suulia tü pueulokat eere nia naꞌinaꞌalüin süka ipa. Je na wayuu aküjashiikana maꞌi nüchikü, naakajaain nasheꞌin süpüla naꞌinaꞌalüin nia, yaakalaka shia napütüin nüpüla wane jimaꞌai kanüliashi Saulo.
Je Esteban sünain yaain nüꞌinaꞌannüin süka ipa, aashajaashi nümüin Jesús. Müshi nia: “Senyotkalee Jesús, paapaa taaꞌin”.
Nujutuukalaka süka nüsapain mmoluꞌu sünain nuꞌwaatüin emetut: “Senyotkalee, nnojo kachipünaain paaꞌin namüin na wayuukana tü naaꞌinrakat taka”. Je süchikijee nümüin tüü, ouktakalaka nia.
Je eejaittaala Saulo sünain “Anashi müleka nuꞌutünüle aaꞌin” sünain maa nümüin Esteban. Je soꞌuya neꞌe kaꞌikat tia, saaꞌinnakalaka wane müliaatajaa aaꞌin namüin na anoujashiikana chajanakana Jerusalén natüma na judío manoujainsaliikana. Naꞌwalakajaakalaka joo napüshuaꞌaleꞌeya shiꞌipa tü mmakat Judea otta Samaria. Nayaꞌala neꞌe apütaꞌalaaka, na Aluwataaushikana chaꞌaya Jerusalén.
Je wane wayuuinnua keisalajüshii sümüin nakuaippa nuꞌupala Maleiwakai, nojoitüin joo Esteban sünain wattain saalin neꞌira nüchiirua.
Yaakaijasaꞌa Saulo sümaa najaꞌlajeꞌereein maꞌi na anoujashiikana. Ekerojotaashi nia suluꞌu nepia waneꞌewai nakua sünain najaraijüin naya suluꞌujee süpüla nüpüreesajirüinjanain naya, maa aka tooloyuu otta jieyuu.
Nayasaꞌa na aꞌwalakajaakana paala, aküjashii naya tü pütchi nüchikümaajatkat Jesús eepünaaleje naya.
Oꞌunakaꞌiya Felipe chai nukua suluꞌumüin tü pueulo miyoꞌusükat suluꞌu Samaria, je yala nüküja achikichi chi Cristokai sümüin tü wayuukalüirua.
Je na wayuukana, naapajapa tü nümakat Felipe namüin otta neꞌrapa tü kasa naaꞌinrakat Felipe nütüma Maleiwakai, tü kasa nütüjakat apüleerua Maleiwa nümüiwa, tü niiꞌiyatakat aka nüpülain, kacheꞌejüshii maꞌi naya napüshuaꞌa süpüla tü naashajaakat achikü namaa.
Eesü kojuya wayuu kaleꞌeruꞌusü yolujaa, ayuꞌlaasü shia naleꞌeruꞌujee. Ayuꞌlaajüsü sünain kookotajüin. Otta eesü kojuya wayuu anakat nütüma, türa eekai ouktüin süsaꞌa sümaa türa eekai masaꞌain.
Eekalaka maꞌi saaꞌin wane miyoꞌu talataa suluꞌu tia pueulokat.
Je yala eeshi wane wayuu kanüliashi Simón. Je nia, wane wayuu ouutshi, chajachijeseꞌe nia suluꞌu tia pueulokat sünain naꞌalainpalajüin tü wayuukalüirua chajatkat suluꞌu Samaria. Je sümüin tü wayuukalüirua, aꞌwaataashi maꞌi nia nuluꞌujiraa sünain nülanaain suulia tü waneeirua wayuukalüirua naashin.
Napüshuaꞌaleꞌeya na wayuukana, makat aka wayuu eekai müliain nanainmüinreꞌeya na wayuu eekai anapülin, kacheꞌejüshii maꞌi süpüla tü nümakat namüin. Otta majataashii naya nümüin: “Niaꞌa chii, chi ‘Nüpülainmaajachi Maleiwa’ münakai”.
Oonooshii naya sümaa tü nümakat namüin süka kakaliainain naya sünain naꞌalainpalakuu nümüin naya süka tü kasa naaꞌinrakat süka tü outsüü eekat nümaꞌana.
Shiasaꞌa wanaa sümaa nanoujain nümüin Felipe tü pütchi anasükat nüküjakat namüin süchikü tü nükuaippakat Maleiwa sünain aluwatawaa otta nüchikü chi wayuukai kanüliakai Jesucristo, nawoutisaajitkalaka, makana aka wayuu tooloyuu otta wayuu jieyuu.
Otta anoujashi chi Simónkaꞌiya sümaa nuwoutisaajiraleꞌeinya. Je süchikijee, nümaakuu nümüshi joo nia Felipe eepünaale nia, ainkuꞌuwaisejeseꞌe maꞌi naaꞌin eepünaale niꞌrüin Felipe sünain naaꞌinrüin tü kasa nütüjakat apüleerua Maleiwa nümüiwa, tü niiꞌiyatakat aka nüpülain.
Nayasaꞌa na Aluwataaushikana chajanakana Jerusalén, naapapa nachikü na wayuu chajanakana Samaria sünain nanoujain sünain tü nünüikükat chi Maleiwakai, najütüin Pedro nümaa Juan chamüin nanainmüin.
Nantapa chamüin, aashajaashii naya nümaa chi Maleiwakai naaꞌu na anoujashiikana süpüla nüntajachin chi Naaꞌinkai Maleiwa suluꞌumüin naaꞌin waneꞌewai nakua,
süka mantüinyüliꞌinya nia suluꞌumüin naaꞌinrua. Shia eeka neꞌe, woutiisain naya saaꞌu nünülia chi Senyotkai Jesús.
Je Pedro nümaa Juan, neꞌitaakalaka najapü naaꞌuirua shiyaawase nachuntüin süpüla nikerolüinjachin chi Naaꞌinkai Maleiwa suluꞌumüin naaꞌinrua na wayuukana. Nikerotkalajaꞌayaka suluꞌumüin naaꞌinrua.
Niꞌrapa Simón sünain nikerolüin chi Naaꞌinkai Maleiwa suluꞌumüin naaꞌinrua na anoujashiikana sükajee neꞌitaain najapü na Aluwataaushikana naaꞌuirua, nüküjakalaka süchikü neerü namüin
sünain nümüin: —Icheꞌera tamüin türa pülaa jümaꞌanakat tamaꞌanaiwa wanaa jümaa süpüla nikerolüinjachiꞌinya chi Naaꞌinkai Maleiwa suluꞌumüin naaꞌinrua na wayuu eekai teꞌitaain tajapü naaꞌuirua, maa aka jütüma.
Nümakalaka Pedro nümüin: —¡Amülouijiraa pümata nümaa Yolujaakai sümaa tü pünneetsekat saaꞌu suwataain pikiiruꞌumüin piyalajeein tü kasa nüsülajakat Maleiwakai wamüin, tü wainkakat aka waaꞌinrüin kasa eekai müin aka tüü!
Nnojoishi pia eeinjachin apashii sünain tü aꞌyatawaakat süka wayuuin pia nnojoishi pansaain aaꞌin nuꞌupala chi Maleiwakai.
Puuꞌulaa suulia türa paainjalakat otta puchunta nümüin chi Maleiwakai kamaꞌache mototoojeerüle naaꞌin pümüin saashajaala paaꞌin.
Teꞌrüin tü pükuaippakat sünain ayatüin sünain mojuin maꞌi shia. Nülerajüin maꞌi chi Maleiwakai akuaippaa eekai müin aka türa. Piakai, müshi isakai püchikü sünain puuꞌulaain suulia paainjala.
Niasaꞌa Simón, nümakalaka: —Jaashajaa jiakana nümaa chi Maleiwakai taaꞌu suulia sülanüin tamüin tü kasa mojusü jümakat tamüin.
Je mapa Pedro nümaa Juan, süchikijee naküjain süchikü tü kasa neꞌrakat namaaiwaꞌaya Jesús otta naküjain nünüikü chi Maleiwakai, aleꞌejüshii naya Jerusalénmüin nachukuaꞌa. Je nakuaꞌata, naküja achiküt tü pütchi anasükat nüchikü Jesús chi Oꞌtteꞌerüikai suluꞌupünaa wainma pueulochen suluꞌu tü mmakat Samaria.
Shiasaꞌa mapa, süchikijee tüü, nümakalaka wane aapiee nümaꞌanajeejachi Maleiwakai nümüin Felipe: “¡Pümayawaata! Puꞌuna uuchimüin pukua suluꞌupünaa süpüna Jerusalén chawatkat sünainmüin tü pueulokat Gaza, tü wopu alatakat eere maaꞌinyatuulin mmakat”.
Amayawaajaꞌa nümüin Felipe. Oꞌunüshi nia. Shiasaꞌa suluꞌupünaa tü wopukat, nülatirakalaka nia wane wayuu chejeꞌewai suluꞌu tü mmakat Etiopía. Wayuu kajapuluꞌushi wane miyoꞌu aꞌyatawaa, süpüꞌüyashi suwashirüin Candace, tü aluwataasükat suluꞌu Etiopía. Otta nia, wayuu akapajuushi. Oꞌunüshi paala Jerusalénmüin sünain aꞌwaajaa Maleiwakai suꞌuyaawa kojutüin nia nütüma.
Aleꞌejüshichikalaka nia chai nukua nuumainpaꞌamüin süchikijee aꞌwaajaakat, joyotojoꞌolüin suluꞌu wane kareeta neꞌejenasü sünain aashajeꞌeraa tü ashajuushikat nütüma Isaías, chi nünüikimaajachikai Maleiwa.
Niasaꞌa chi Naaꞌinkai Maleiwa, nümakalaka nümüin Felipe: “Pülüꞌüla süchiirua tia kareetakat saꞌatoꞌuiwa pia”.
Nuwataakalaka süchiirua sünain nürütkaain sünainmüin. Shiasaꞌa wanaa sümaa yaain nüntüin nümaꞌanamüin chi wayuukai, naapakalaka sünain shiain naashajeꞌerüin tü ashajuushikat nütüma Isaías. Nüsakitkalaka nia: —¿Eesüya piyaawata aaꞌu türa paashajeꞌetkat?
Je chi wayuukai, nüsouktakalaka niꞌipajee: —¿Jamakuaippalüinjatü süpüla tayaawatüin saaꞌu, nnojolire eein wane wayuu aküjainjachikai tamüin sünain jamaluꞌulüin? Je nuchuntakalaka nümüin Felipe süpüla noꞌotooinjachin otta nüikkalaainjachin naꞌatoꞌu.
Tü shiꞌipakat tü ashajuushi naashajeꞌerakat, shia tü makat mayaa: “Oꞌuninnüshi nia süpüla oꞌutünaa aaꞌin maa aka nuꞌuninnakai wane anneerü suluꞌumüin tü aüjaaleekat süpüla oꞌutünaa aaꞌin. Maa aka naaꞌin wane anneerü maꞌyalajüin najapuluꞌu chi aüjakai noi, müshia niakai, nnojoishi asouktüin naaꞌujiraa namüin na oꞌutakana naaꞌin.
Müliashi nia atümaa süka mojutüin amüinyüü, otta awalaajüshia neꞌe atümaa maainjaloule. Nnojoireꞌejaꞌa jaraleechin müin: ‘Shiayaain nuuꞌuliwoꞌu türairua’, müin nümüin süka nuꞌutünatüjülin aaꞌin maalü yaa saaꞌujee mmakat”.
Niasaꞌa joo chi wayuukai nümakalaka nümüin Felipe: —Püküja tamüin jaman, ¿jarai nüshajaka achikü chi nünüikimaajachikai Maleiwa, nüchiküjiraa niakai, nüchikütaapa wane naata?
Nüsouktakalaka Felipe nümüin: —Niasa saashajaaka achikü Jesús. Je nuꞌttakalaka suluꞌujeꞌeya neꞌe tü shiꞌipakat tü ashajuushi suluꞌukat tü karaloukta nüchikimaajatkat Maleiwa sünain aküjaa nümüin tü pütchi anasükat nüchikü Jesús chi Oꞌtteꞌerüikai.
Shiasaꞌa mapa, nalatakalaka süꞌütpünaa wane mma eere eejatüin wane wüin. Nümakalaka chi wayuukai nümüin Felipe: —Anuꞌusa wane wüin, ¿eesü wane kasa nnojotka woutiiseein aaꞌujee taya?
Je nüsouktakalaka Felipe nümüin: —Eeshi pia süpüla woutiisüin müleka pünoujüle süka paaꞌin shiimain. Nümakalaka nümüin Felipe: —Tanoujain sünain niain Jesucristo Nüchoin Maleiwa.
Nüshaꞌwaleꞌeritkalaka tü kareetakat. Nashakanuwaakalaka piamaleꞌe eemüin tü wüinkat. Je nuwoutisaajakalaka nia Felipe.
Shiasaꞌa wanaa sümaa nayuꞌlaain shirokujee tü wüinkat, aapünaajaanalaꞌa münüshi Felipe nütüma chi Naaꞌinkai Maleiwa nümaꞌanajee chi wayuukai. Nnojoꞌiraa nümakalaka niꞌrüin nia yalejee. Ayatakaijasaꞌa oꞌunüin chi wayuukai eeꞌewaire nia sünain talatashantain maꞌi naaꞌin.
Je chajaittaasaꞌa Felipe suluꞌu tü pueulokat Azoto. Je yalejee, nuꞌunanajakalaka suluꞌupünaa waneꞌewai sukua tü pueulokalüirua sünain aküjaa nüchikü chi Oꞌtteꞌerüikai, antatataalain suluꞌumüin tü pueulokat Cesarea.
Je sümaꞌinruꞌu tü waraittüin Felipe sünain aküjaa nüchikü Jesús, ayatshia Saulo sünain nuꞌuteein saaꞌin tü anoujasükalüirua nünain chi Senyotkai. Müshijeseꞌe nia oꞌunüin nünainmüin chi laülaashikai napüleerua na sacerdotekana süpüla taashinjachin nia sünain olojoo süchiirua tü anoujasükalüirua.
Achuntüshijeseꞌe nia nümüin wane karalouktairua namüinjatü na laülaashiikana suluꞌukana waneꞌewai sükua tü ekirajüleekat na judíokana chaꞌaya suluꞌu tü pueulokat Damasco. Müsü pütchi suluꞌukat tü karalouktakat waneꞌewai sükua: “Eesü süpüla nütaꞌülirüin Saulo tü wayuukalüirua nüntakat anain chaꞌaya eekai sünoujain nünain Jesús, tü ooꞌulakakalüirua tü akuaippaa kanüliakat ‘Wopu Jeket’ nünainjeejatkat. Nütaꞌülireerü tia wayuukalüirua, maa aka tooloyuu sümaa jieyuu, süpüla nüntirüinjatüin shia yaamüin Jerusalénmüin süpüla püreesainjanain naya atümaa”.
Nuꞌunakalaka joo Saulo chamüin Damascomüin. Shiasaꞌa chamüin nülüꞌülaapa süpüla nüntüin Damascomüin, sootoloꞌola sümakalaka wane luusa chejeejatü sirumaluꞌujee sünain pasanainjaain nia süchiki.
Nuꞌtpünajaakalaka Saulo mmoluꞌu sünain naapüin wane pütchi müsü yaa: —Sauloo, ¿jamüshi taya pümüin, müliakalaka maꞌi taaꞌin pütüma?
Nüsakitkalaka Saulo: —¿Jarai pia, Laülaashikalee? Süsouktakalaka tü pütchikat: —Taya chi Jesús müliakai aaꞌin pütüma sünain pulojüin maꞌi süchiirua tü wayuu tamaajatkalüirua.
Pütamawaata pikeroloiwa suluꞌumüin tü pueulokat. Je yala aküjüneerü pümüin tü anakat süpüla paaꞌinrüin.
Je na nümaajanakana, ainkuusü maꞌi naaꞌin je masouktüinpünaasalii süka naapüin wane pütchi sünain nnojolüin eein neꞌrüin wane wayuu.
Nütamaakalaka Saulo mmoluꞌujee. Je wanaa sümaa neerulüin tü noꞌukat, nnojotsü niꞌrüin tü mmapaꞌakat. Aapaanüshijeseꞌe nia süka najapü sünain najattünüin chamüin Damascomüin.
Makatakalaka nia chaꞌaya apünüin kaꞌi sünain ayatüꞌinya nia moꞌupaꞌain, sünain meküin je nnojolüin kasain nüsüin.
Chaꞌaya Damasco, kepiashi wane wayuu anoujashi, kanüliashi Ananías, je niꞌrataalain naaꞌin chi Senyotkai sünain nümüin nümüin: —Ananías. Nüsouktakalaka Ananías niꞌipajee: —Anii taya, Senyotkalee.
Nümakalaka Senyotkai nümüin: —Puꞌunaata suluꞌumüin tü kaaye kanüliakat Lotüsü. Je yala nipialuꞌu Judas, püsakira nünain wane wayuu kanüliashi Saulo chejeꞌewai suluꞌu tü pueulokat Tarso. Je nia maaꞌulu, aashajaashi nümaa Maleiwakai.
Je niꞌrataalain naaꞌin wane wayuu kanüliashi Ananías ekerolüin nünainmüin sünain niꞌitaain najapü naaꞌu süpüla koꞌuinjachin nia nüchukuaꞌa.
Nüsouktakalaka Ananías sütüma tü münakat nümüin: —Senyotkalee, chi wayuukai, taapüin nüchikü sütüma wayuu wainma sünain wattain saalin kasa mojusü naaꞌinrakat namüin na wayuu anoujashiikana pünain chakana suluꞌu Jerusalén.
Je antüshi jooluꞌu nia yaamüin yaa sünain laülaashin natüma na laülaayuushiikana naꞌakajee na sacerdotekana süpüla nütaüjirüinjanain napüshuaꞌaleꞌe na anoujakana pünain, süpüla nüpüreesajirüinjanain naya.
Je nümakalaka neꞌe Senyotkai nümüin: —¡Puꞌunaata maala! Süka jamüin, chisa wayuukai, taneekajala süpüla naashajaainjachin tachikü sümüin tü wayuu nnojotkalüirua judíoin, tü “gentile” münakalüirua, namaꞌaleꞌeya na aluwataashiikanairua saaꞌu je sümüin tü nuuꞌuliwoꞌukalüirua Israel sümaꞌayaꞌa.
Teeꞌiyateerü nümüin tü wattakat saalin müliaa niꞌrüinjatkat sünainjee aküjaa tachikü.
Nuꞌunakalaka Ananías eemüin tü miichikat eere Saulo. Shiasaꞌa nikerotpa, nümakalaka nümüin sünain niꞌitaain najapü naaꞌu: —Tawala Sauloo, chi Senyotkai Jesús, chi eeꞌiyataakai pümüin suluꞌu tü wopukot eepünaajachire pia, nuluwataain taya süpüla koꞌuinjachin pia püchukuaꞌa je süpüla niainjachin katsüin chi Naaꞌinkai Maleiwa paaꞌu.
Shiasaꞌa yaawalajaꞌaya, ojunuujaasü süpaꞌajee noꞌu Saulo wane müsü aka saaꞌin soi jime. Je anakalaka tü noꞌukat süchukuaꞌa. Nütamaakalaka, woutiisakalaka nia.
Je süchikijee, nikakalaka. Atütülaasü naaꞌin süchukuaꞌa. Je makatakalaka nia, soꞌu maa aka jera kaꞌi eera, namaa na anoujashiikana kepiakana chaꞌaya Damasco.
Nnojoittaainjaꞌa nia eekuu müin, oꞌttomaatüshi sünain aküjaa, suluꞌupünaa tü ekirajüleekat na judíokana, nüchikü Jesús sünain niaꞌinya Nüchoin chi Maleiwakai.
Nayasaꞌa napüshuaꞌa na eejanakana sünain aapajaa tü nüküjalakat, ainkuusü maꞌi naaꞌinrua sünain namajiraain: “¿Nnojoishiche niain chi ajaꞌlajeꞌereepüꞌükai wayuu chaꞌaya Jerusalén eekai sünoujain nünain chira naashajaakai maꞌi achikü jooluꞌu? ¿Nnojoishi nia antüshin yaamüin süpüla nütaüjirüinjatüin türa eekai yaain yaa süpüla nümaainjatüin Jerusalénmüin püreesain namaꞌanamüin na laülaashiikana naꞌakajee na sacerdotekana?”.
Je Saulo aashajaashi sümaa yalayalain maꞌi naaꞌin je sünain niyuꞌla niyuꞌla nümüin tü apansaajakat nüchikü Jesús sünain niaꞌinya chi Cristokai, Nüneekajalakai Maleiwa. Je na judío kepiashiikana Damasco, eetüjüttaayai jamüin nanüikü shiꞌipajee tü nümakat.
Je mapa sülatapa kojuya kaꞌi, anajiraakalaka nanüikü na judíokana nikiirajee Saulo shiiꞌiree noꞌutüin naaꞌin.
Je Saulo naapa achiküt tü naaꞌinreekat na wayuukana nüka. Soꞌukaꞌi je saꞌwai, koꞌulujunayaa müsü waneꞌewai sükua natüma soꞌu sükulaatse tü pueulokat shiiꞌiree nüntüin neꞌipamüin süpüla noꞌutajachin naaꞌin.
Shiasaꞌa saꞌwai, na anoujashiikana, nashakatirakalaka nia suluꞌu wane shaaula suluꞌupünaa wane wentaana süpüchoꞌumüin tü sükulaatsekat. Isaichikalajaꞌaka nia.
Je nüntapa Saulo Jerusalénmüin, keeꞌireeyaatsü naaꞌin kotteein nia namaa na anoujashiikana chajanakana chaꞌaya, akanasaꞌa nnojolüin nanoujain sünain nünoujashichipain. Mmolojokalaka naya napüshuaꞌa neema süka ayatayaayüliꞌinya nia naashin sünain olojoo nachiirua.
Je niakalaka oꞌunirüin nia Bernabé nanainmüin na Aluwataaushikana. Nüküjakalaka Bernabé namüin nüchikü Saulo sünain niꞌrüin chi Senyotkai sünain naashajaain chi Senyotkai nümaa suluꞌu süpüna Damasco. Otta nüküjain namüin sünain nüküjüin Saulo nüchikü Jesús chaꞌaya Damasco sümaa yalayalashantain maꞌi naaꞌin sünain aküjaa.
Makatüichikalajaꞌaka Saulo yala Jerusalén. Namaakuu namüshi joo nia. Je aküjashi nia nüchikü chi Senyotkai sümaa yalayalain maꞌi naaꞌin, eepünaale nia namaa.
Otta aashajaashi nia nüchikü chi Senyotkai sünain naaꞌayajiraain maꞌi namaa na judío aashajaashiikana pütchi griego. Shiasaꞌa sünainjee tia, noꞌuteekalaka naaꞌin.
Nayasaꞌa na anoujashiikana, natüjaapa saaꞌu tü aaꞌinneekat nüka Saulo, noꞌunirüin nia Cesareamüin, je yalejee najütüin nia chamüin Tarsomüin.
Jimatakalaka saaꞌin mmapaꞌakat namüin na anoujashiikana napüshuaꞌa chajanakana suluꞌu tü mmakalüirua chaꞌaya Judea, Galilea otta Samaria. Akatsinraasü maꞌi naaꞌinrua sünain nanoula sünain kojutüin chi Senyotkai natüma waneepia. Je sükajee nükaalinjain naya chi Naaꞌinkai Maleiwa, oꞌunüshii naya suluꞌu nokojuyalaain maꞌi.
Je mapa Pedro, oꞌunanajüshi suluꞌupünaa waneꞌewai sukua noumain na anoujashiikana sünain waraittaa naaꞌu. Je antatataalain nia nanainmüin na kepiakana suluꞌu tü pueulo kanüliakat Lida.
Je yala, nünta anainchi wane wayuu oukta asaꞌachi je oukta atünachi, kanüliashi Eneas. Eeichi nia mekiisalü juya sünain juꞌletaa.
—Eneas, ¡pütamaapa! Anaichipa pia nütüma Jesucristo. Pükotchajaa pujuꞌlejia —nümakalaka Pedro nümüin. Je soꞌujee tia, atamataashi Eneas.
Je süka anaichipain joo nia shiꞌrüin tü wayuukolüirua chajatkat suluꞌu Lida otta suluꞌu tü mmakat Sarón, anoujashii joo naya nünain chi Senyotkai.
Je suluꞌu wane pueulo miyoꞌu kanüliasü Jope, eesü wane wayuu anoujasü kanüliasü Tabita, je süka pütchi griego, “Dorcas” münüsü. Je tü wayuukat, aaꞌintsü waneepia kasa anasü sünain sükaalinjain na wayuu müliashiikana.
Shiasaꞌa soꞌu wane kaꞌi, antüsü ayuulii sünain, je mapa, ouktakalaka shia. Je süchikijee soꞌoojinnüin, eꞌikajaanüsü shia suluꞌumüin sütaüjia tü iipünaajatkat miichi, süka paaꞌuwaain tü shipiakat.
Je Jope, kaꞌyatüsü suꞌunalut sünainjee Lida eere Pedro. Shiasaꞌa na anoujashiikana, süka natüjaain naaꞌu sünain yalain nia, naluwataakalaka piamashii wayuu süpüla maa nümüin: “Jaliaꞌaya waya. Anashia puꞌunüle wamaa jooluꞌuchon Jopemüin, eemüin na wawalayuu ajütakana waya”.
Je oꞌunamaatüshi joo Pedro namaa. Mayaashi antüin nia, eꞌikajaanüshi eemüin tü ouktüsükat. Je yala eeshii nüpüla wane jieyuu oukta aꞌwayuusechii. Noutkajaakalaka joo nia sünain naꞌyalajüin maꞌi je sünain neeꞌiyatüin nümüin tü nasheꞌin saainjanainkat paala Dorcas namüinrua kataiwaꞌaya soꞌu.
Nujuittirüin joo Pedro naya napüshuaꞌaleꞌeya. Je achuntüshi joo nia nümüin Maleiwa sünain nüsapainkain. Keraapa nia süchikijee achuntaa, apalaitaashi sünainmüin tü ouktüsükat sünain nümüin sümüin: “Pütamaa, Tabitaa”. Shiasaꞌa shiakat, sujutalüin joo tü soꞌukot. Je mayaashi shiꞌrüin Pedro, süikkalaakalaka.
Shiasaꞌa naapaakalaka shia sajapüꞌipa sünain nütamateꞌerüin. Je neenakakalaka na anoujashiikana namaa na jieyuu oukta aꞌwayuusechiikana süpüla niiꞌiyatüin shia namüin sümaa katüin soꞌu.
Je aꞌwalakajaasü süchikü suluꞌupünaa süpüshuaꞌa tü pueulokat Jope. Je wainma wayuu, anoujasü suluꞌujee nünain chi Senyotkai.
Makatüshi Pedro kojuya kaꞌi suluꞌu Jope nipialuꞌu wane wayuu akuttiirajüi kanüliashi Simón.
Eeshi wane wayuu kanüliashi Cornelio chaꞌaya suluꞌu tü pueulokat Cesarea. Je nia, sülaülashi poloo shikii surulaat sünainjee tü waneekat shiꞌipapaꞌa surulaat romano chakat Cesarea, tü kanüliakat Italiano.
Je nia, wayuu keisalashi sümüin nükuaippa nuꞌupala Maleiwakai. Je kojutshi Maleiwakai nütüma otta natüma napüshuaꞌa na eekana nipialuꞌu. Je aapawaishi nia neerü süpüla akaalinjiaa na judío müliajüshiikana otta aashajaꞌawaishi nia waneepia nümaa chi Maleiwakai.
Shiasaꞌa soꞌu wane kaꞌi aliika kaꞌikat, niiꞌiyataakalaka wane aapiee nümüin, nümaꞌanajeejachi Maleiwakai. Niꞌrashantain maꞌi süka noꞌu sünain ekerolaa nünainmüin eejachire nia. Nümakalaka chi aapieekai nümüin: —Cornelioo.
Je Cornelio, yalaichijaꞌa nia chüntüin noꞌu nünain. Nüsouktakalaka nümüin sümaa tüntüin maꞌi naaꞌin: —¿Kasa wayuu, laülaashikalee? Naashajaakalaka aapieekai nümüin nüchukuaꞌa: —Anashiisü nümüin Maleiwakai paashajaain nümaa otta pükaalinjain tü müliajüsükat.
Je jooluꞌu, püjüta pümata wayuu chamüin Jopemüin nasaajaiwa wane wayuu kanüliashi Simón, chi Pedro münakai.
Katunküleshi nia nipialuꞌu wane niisholia, akuttiirajüi, kepiakai sotpaꞌa palaakat.
Niasaꞌa Cornelio, nuꞌunapa chi aapiee aashajaashikai nümaa, neenajakalaka piamashii na nüchepchiakana otta waneeshia surulaat noꞌuluku na nümaatalakana aaꞌin, keisalashi sümüin nükuaippa nuꞌupala Maleiwakai.
Je süchikijee nüküjain namüin süpüshuaꞌa tü niꞌrakat otta tü nüküjakat chi aapieekai nümüin, nüjütakalaka naya Jopemüin.
Shiasaꞌa wattaꞌamüin, kaleꞌo maꞌi kaꞌikat, Pedro chaꞌaya Jope, wanaa sümaa nalüꞌülüin maꞌi na wayuukana sünainmüin tü pueulokat, nüliikajaakalaka sünainmüin wane müsü saaꞌin süpaꞌa miichi yaasü saaꞌujee tü miichikat sünain aashajawaa nümaa Maleiwakai.
Süntakalaka jamü nünain. Nikeekalaka aaꞌin. Je sümaꞌinruꞌu süꞌlakajaanüin tü niküinkat, antüsü nünainmüin wane müsü saaꞌin lapü.
Eerulaataalasü saaꞌin sirumakat noꞌuluꞌu. Niꞌrakalaka wane kasa miyoꞌu maꞌi müsü aka saaꞌin wane kuluulu ashakatüin süpaꞌamüin mmakat. Kaalajasü sünainjee tü pienchisükat sot.
Eesü suꞌuluku mürüt kooꞌuisükat yaa suluꞌu, otta suꞌuluku tü kasa lemtüsükat mmoluꞌu, otta suꞌuluku tü wuchii waawatsükat iipünaa. Eesü suꞌuluku süpüshuaꞌaleꞌeya yaa suluꞌu.
Shiasaꞌa naapakalaka wane pütchi müsü nümüin: —Pedroo, püüjawaata pikaaiwan.
Je nüsouktakalaka Pedro: —¡Nnojo, Maleiwakalee! Nnojoishi eeichin teküin eekai süpülajünüin woulia wayakana judíokana.
Je süsouktakalaka tü pütchikat süchukuaꞌa: —Tü eküülü nüpülajapüꞌükat paala Maleiwakai, nnojotsü apülajünajatüin maaꞌutpünaa yaa naashin. Müshijeseꞌe müin taya pümüin: Nnojo ayatüin “Apülajünüsü toulia türa” pümüin sümüin.
Je apünüintua maꞌi sülatüin tüü. Je süchikijee, ojoloochijaanüsü tü kuluutkat chai sükua sirumaluꞌumüin süchukuaꞌa.
Je wanaa sümaa yaain shiiwaꞌajaain naaꞌin Pedro sünain nüchajeꞌerüin naaꞌin sünain jamaluꞌulüin tü eeꞌiyalaakat nümüin, nantapaatakalaka na wayuu nuluwanaajalakana Cornelio soꞌuluꞌumüin nipia Simón eejachire nia. Süka nasakiijain sünain, nanta anainrü.
Nasakitkalaka sünain emetulüin nanüikü: “¿Nnojoishi yaain jiꞌrüin katunkülein wane wayuu kanüliashi Simón, chi Pedro münakai?”.
Je yaataaiwajaꞌa Pedro sünain aashajeꞌeraa naaꞌin sünain tü eeꞌiyalaakat nümüin shiiꞌiree niyaawatüin saaꞌu jamaluꞌulüin, nümakalaka chi Naaꞌinkai Maleiwa nümüin: —Piirakaa, Pedro, anaa apünüinshii wayuu achajaashii püchikü.
Puuntawaata sünain ashakataa puꞌunaiwa namaa. Je nnojo wainmajüin paaꞌin saaꞌu oꞌunaa namaa süka tayain kamajalain naya süpüla nasaajüinjachin pia.
Je ashakatüshi Pedro nanainmüin. Je nümakalaka namüin: —Taya chi wayuu jüchajaakai achikü. ¿Kasa teꞌiyouka amüin jia?
Je nasouktakalaka na wayuukana: —Nüjünala waya Cornelio, chi sülaülashikai poloo shikii surulaat romano. Wayuu aaꞌinrakai tü anasükat je kojutshi Maleiwakai nütüma. Otta na judíokana, naashajaa achikichi nia sünain wayuuin anamia. Aashajaashireꞌe wane aapiee nümaa, nümaꞌanajeejachi Maleiwakai süpüla nüsaajirüinjachin pia nipialuꞌumüin süpüla aküjaa tü püküjüinjatkaleje achikü nümüin.
Niasaꞌa Pedro, nikerotitkalaka naya paülüꞌümüin. Atunkaashii naya nümaꞌana soꞌu tia. Je wattaꞌamüin, nuꞌunakalaka namaa. Otta eesü noꞌuluku na anoujashii Jopejeꞌewaliikana oꞌunüin namaa süpüla nuꞌuyaajanaa Pedro.
Shiasaꞌa waneemüin kaꞌikat, nantapaatakalaka Cesareamüin, eejachire Cornelio sünain aꞌatapajaa naya sümaa nüpüshi otta na nütünajunnuu nnojotkana yalejeein aaꞌin nuulia, tü naapirüinkalüirua paala.
Je wanaa sümaa nüntüin Pedro nipialuꞌumüin Cornelio, ajuittaashi nia nüpanapa sünain nuꞌttüin süka nüsapain yaa nuuꞌuleepshimüin, shiyaawase kojutüin nia nütüma süka pülashiyaain nia naashin.
Nümakalaka Pedro nümüin: —¡Pütamaa! ¡Wayuꞌuya neꞌe taya wanaa pümaa!
Nekerotkalaka paülüꞌümüin sünain yootüin naya, eejatüle jutkatüin wainma wayuu nüpüla.
Shiasaꞌa nümakalaka Pedro namüin: —Jiakana, jütüjaa aaꞌulu wakuaippa wayakana judíokana sünain süpülajünüin nüpüleerua wane judío aleewainjachin nümaa wane wayuu gentile otta nürütkaainjachin nünainmüin. Akaisaꞌa nüchiaaichipain taya Maleiwakai suulia “Apülajünüsü toulia” tamüinjachin aaꞌin taleꞌeruꞌu sümüin jaralü yaa.
Shiajaꞌa toꞌunamaata atümalü chejee sünain nnojolin taꞌalijiraain wanaa sümaa jüsaajirüin taya. Je jooluꞌu, tatüjawee aaꞌulu sünain kasain jüsaajira apüla taya.
Nüsouktakalaka Cornelio: —Eeirü pienchi kaꞌi süchiirua majaꞌa kaꞌi yaa, yaajachi taya tepialuꞌu aamajaꞌalüin otta aashajaꞌalaain nümaa Maleiwakai. Je niiꞌiyataakalaka wane aapiee tamüin, kachuwala asheꞌinchi maꞌi, nümaꞌanajeejachi Maleiwakai.
Nümakalaka tamüin: “Cornelioo, naapüin Maleiwakai pünüikü sünain aashajawaa nümaa otta anashiisü nümüin pükaalinjain tü müliajüsükat.
Püjüta pümata wayuu chamüin Jopemüin nasaajaiwa nia”, nümakalaka pümüin. “Katunküleshi nia nipialuꞌu wane niisholia, akuttiirajüi, kepiakai sotpaꞌa palaakat”, müshireꞌe tamüin chi aapieekai.
Taluwataamaatakalajaꞌaka wayuu pünainmüin süpüla nasaajüinjachin pia. Anasüjaꞌa tü paaꞌinrakat sünain püntüin. Anaakalaka joo waya jutkatüin nuꞌupala Maleiwakai süpüla waapajüinjatüin süpüshuaꞌa tü nüküjirüinjatkat pia wamüin.
Nuꞌttakalaka joo Pedro sünain aashajawaa. Müshi nia mayaa: —Aluꞌujasaꞌa jooluꞌu, tayaawatüitpa aaꞌu sünain shiimain nnojolüin koꞌuin nükuaippa Maleiwakai sümüin wayuu.
Wayuu eekai eein suluꞌu mmakat süpüshua, kojutkat atüma Maleiwakai otta aaꞌinrakat tü anasükat, nnojoleerü nüjütaain amaa shia, jaꞌitairü judíoin otta nnojorülejeꞌe judíoin shia.
Aküjashi paala taya: Chi Maleiwakai, nüküjirüitpa nünüikü wamüin wayakana nuuꞌuliwoꞌukana Israel, tü süchikükat anajirawaa aaꞌin eeinjatkat nümaa nükajee Jesucristo, chi sülaülashikai wayuu süpüshuaꞌaleꞌeya.
Jücheꞌojüle joo süchikü tü alatakat sainküin tü mmakat Judea, oꞌttototoolain shia süchikijee nüküjüin Juan nüchikü chi Maleiwakai sümüin wayuu sünain nümüin sümüin: “Anashii müleka juwoutisaajirüle”.
Jütüjaa aaꞌuchi Jesús chi Nazaretjeꞌewaikai sünain naapünüin nütüma Maleiwakai chi Naaꞌinkai nümüin otta pülaa. Je jütüjaa aaꞌulu sünain waraittapüꞌüin nia sainküin mmakat sünain aaꞌinraa kasa anasü je sünain nüshatirüin suulia wayuu tü müliaa shiꞌrakat nütüma chi Yolujaakai. Nainküin tüü süpüla naaꞌinrüin süka eejachin Maleiwakai nümaa.
“Je wayakana, tayakai otta na waneeinnua eejanakana nümaa Jesús, weꞌrajüin sükua süpüshuaꞌaleꞌeya tü naaꞌinrakat chaꞌaya Jerusalén otta suluꞌupünaa tü mmakalüirua eekat wanaa sümaa suluꞌu Judea. Je süchikijee, oꞌutüna aaꞌinchi nia sünain nükachennüin sünain wane kuruusa.
Je Maleiwakai, nüsoꞌireꞌera aaꞌinchi nia soꞌu apünüin kaꞌi je niiꞌiyateꞌerüin nia wamüin.
Nnojoishi nia eeꞌiyataain sümüin wayuukat süpüshuaꞌa. Waya neꞌe niiꞌiyataaka amüin, wayakana nüneekatüjüliikana Maleiwakai süpüla weꞌrajüinjatüin sükua tü naaꞌinrakat nüka. Shiimain tü waküjakat nüchikü, süka eküshii waya nümaa je asüshii waya nümaa süchikijee nüsoꞌiraain aaꞌin.
Je Maleiwakai, nüjütüin waya süpüla waküjüinjanain nüchikü Jesús sümüin tü wayuukalüirua süpüshuaꞌa sünain niꞌitaain nia süpüla joyotoo süpüla kasalajanaa atüma sümüin saainjala wayuu süpüshuaꞌaleꞌeya, türa eekai katayülüin soꞌu je maa aka türa eekai ouktüirüin.
Je napüshuaꞌa na nünüikimaajanakana Maleiwakai, naküja achikichi paala Jesúskai chii, sünain moteerüin naaꞌin chi Maleiwakai nükajee, naainjala chira eekai nünoujain nünain”.
Yaataaiwajaꞌa Pedro sünain aashajawaa, antalaꞌa müshi chi Naaꞌinkai Maleiwa suluꞌumüin naaꞌin napüshuaꞌaleꞌeya na eejanakana sünain aapajaa tü pütchikat.
Nayasaꞌa, na anoujashii judíokana antüshiikana nümaa Pedro, naponojoo amaalü sünain nüntüin chi Naaꞌinkai Maleiwa suluꞌumüin naaꞌin na eejanakana mayaainjeꞌe gentilein naya.
Natüjaa aaꞌu sünain nüntüin, süka neꞌrüin naya sünain aashajawaa süka pütchi naata je sünain aꞌwaajaa Maleiwakai.
Shiasaꞌa nümakalaka Pedro: —Saaꞌin tamüin, woutiiseeshii na wayuukana jooluꞌu süka kamüin naya chi Naaꞌinkai Maleiwa maa aka wamüin nia. ¿Anasü süka tian?
Nüjütakalaka naya süpüla woutiisainjanain saaꞌu nünülia Jesucristo. Shiasaꞌa süchikijee, nachuntakalaka nümüin Pedro süpüla makatüinjachin nia namaa süpüla kojuya kaꞌi.
Na Aluwataaushikana otta na anoujashiikana chakana Judea, naapa achikichii na gentilekana sünain anoujaa nünüikü Maleiwakai.
Shiasaꞌa wanaa sümaa nüleꞌejüin Pedro Jerusalénmüin, shiyoujünakalaka nümüin tü naaꞌinrakat natüma na judío anoujashiikana nünain Cristo, na choꞌujaakana aajüin shiꞌyoteꞌennüin süta wayuu süpüla suꞌtteꞌennajatüin nütüma Maleiwakai.
Je nasakitkalaka nia: —¿Jamüshi pia chejeekalaka sünain ayaataa saaꞌu wayuu gentile je sünain pikataalain sümaa?
Je Pedro, nüküjakalaka namüin süpüshuaꞌaleꞌeya suꞌttieepüshijee tü alatakat paala, sünain nümüin namüin:
—Chajachi taya suluꞌu tü mmakat Jope. Shiasaꞌa wanaa sümaa taashajaain nümaa Maleiwakai, süntalaꞌa sümakalaka tanainmüin wane müsü saaꞌin lapü. Teꞌrakalaka wane kasa miyoꞌu maꞌi müsü aka saaꞌin kuluulu ashakatüin sümaa kaalajain sünainjee tü pienchisükat sot chejee sirumaluꞌujee süpaꞌamüin mmakat eejachire taya.
Tanalaakalaka sümüin süpüla teꞌrüinjatüin kasain eein yaa suluꞌu. Je eekalaka teꞌrüin tü mürüt miichipaꞌajatkat otta tü kasa jashichi kepiakat wunaꞌainküin. Je eesü tü kasa lemtüsükat mmoluꞌu otta tü wuchii waawatsükat iipünaa.
Shiasaꞌa taapakalaka wane pütchi müsü tamüin: “Pedroo, püüjawaata pikaaiwan”.
Je tasouktakalaka: “¡Nnojo, Maleiwakalee! Nnojoishi eein teküichin eekai süpülajünüin woulia wayakana judíokana”.
Je süsouktakalaka tü pütchikat süchukuaꞌa sünain sümüin tamüin: “Tü eküülü nüpülajapüꞌükat paala Maleiwakai, nnojotsü apülajünajatüin maaꞌutpünaa yaa naashin. Müshijeseꞌe müin taya pümüin: nnojo ayatüin ‘Apülajünüsü toulia türa’ pümüin sümüin”.
Apünüintua maꞌi sülatüin tüü. Je süchikijee tia, ojoloochijaanüsü süpüshuaꞌa chai sükua sirumaluꞌumüin süchukuaꞌa.
“Wanaa maꞌi sümaa tia, nantapaatakalaka soꞌuluꞌumüin tü miichikat apünüinshii wayuu aluwataaushi chejee Cesareajee sünain asaajaa taya.
Je chi Naaꞌinkai Maleiwa, nümüshi taya sünain toꞌunajachin namaa sümaa nnojolüin wainmajüinjatüin taaꞌin saaꞌu oꞌunaa. Je oꞌunüshii tamaa na aippiruashiikana wawalayuu yaakana joo jiꞌrüin tamaa. Je wekerotkalaka wapüshuaꞌaleꞌeya suluꞌu nipia chi wayuu asaajitkai taya.
Je nüküjakalaka wamüin chi wayuukai sünain niiꞌiyataain wane aapiee nümaꞌanajeejachi Maleiwakai nümüin chaꞌaya nipialuꞌu. Sünain yaain shaꞌwatüin chi aapieekai nüꞌütpaꞌa, nümakalaka nümüin: ‘Püjüta pümata wayuu chamüin Jopemüin nasaajaiwa chi wayuu kanüliakai Simón, chi Pedro münakai.
Nieechi aküjaka pümüin sünain jamüinjachin pia süpüla puꞌttaainjachin otta napüshuaꞌa na eekana pümaa pipialuꞌu suulia jaainjala’.
“Toꞌttaiwaꞌaya neꞌe sünain aashajawaa namüin, antalaꞌa müshi chi Naaꞌinkai Maleiwa suluꞌumüin naaꞌin maa aka paala nüntüin suluꞌumüin waaꞌin wayakana judío anoujashiikana.
Je yalapünaa, sotokalaka taaꞌin tü nümakat paala chi Senyotkai wamüin: ‘Shiimain sünain nuwoutisaajapüꞌüin Juan wayuu süka wüin, aluꞌujasaꞌa jiakana, alateerü sünain anain jükuaippa tatüma. Woutiiseena jia nüka chi Naaꞌinkai Maleiwa sükajee nikeroleechin suluꞌu jaaꞌin’, müshi nia wamüin.
Süka niain aapüin Maleiwakai chi Naaꞌinkai namüin, maa aka naapüin nia wamüin wayakana süchikijee wanoujain nünain chi Senyotkai Jesucristo, ¿jaraikalaka joo taya süpüla touküinjachitaalain nüchikü Maleiwakai?”
Je na wayuukana sütüma naapüin tüü, nooꞌulaakalaka suulia ayoujaa. Naꞌwaajakalaka Maleiwakai sünain namüin: —Anakaiche maꞌi chi Maleiwakai sümüin wayuu gentile, sünain eein nütüma süpüla shiyaawajaainjatüin suulia saainjala süpüla eeinjatüin shia nümaa waneepia.
Na anoujashiikana aꞌwalakajaakana paala süpüleerua tü müliaa aaꞌin antakat nooꞌomüin süchikijee nuꞌutünüin aaꞌin Esteban, oꞌonuwaashii sainküin mmakat süpüshua. Chatataatsü oꞌotüin napüshi Feniciamüin, Chipremüin otta Antioquíamüin. Je eepünaale noꞌotüin, naküja achiküt tü pütchi nüchikümaajatkat Jesús. Akanasaꞌa nayain neꞌe naküja amüin, na judíojiraakana wanaa namaa. Makalaka neꞌe na wayuukana griegokana, maküjuuin amüin.
Akanasaꞌa eeꞌinya wane wayuuinnua naꞌaka, chejeꞌewalii Chipre otta Cirene, antapaatüin Antioquíamüin. Naküjakalaka joo namüin na griegokanaya süchikü tü pütchi anasükat nüchikü chi Senyotkai Jesús.
Je chi Maleiwakai, nükaalinjain naya süka tü nüpülainkat. Kaaꞌukalaka maꞌi tü nanüikükat sümüin tü wayuukalüirua. Kojuyakalaka maꞌi wayuu ooꞌulaayaa makat tü sünoujapüꞌükat anain paala süpüleerua anoujaa nünain chi Senyotkai.
Nayasaꞌa na anoujashiikana suluꞌu tü outkajaaleekat chaꞌaya Jerusalén, naapapa nachikü na griegokana sünain anoujaa chaꞌaya Antioquía, najütüin Bernabé chamüin süpüla analawaa namüin.
Je wanaa sümaa nüntüin Bernabé chamüin, talatüshi maꞌi nia süka niꞌrüin sünain anamiain Maleiwakai namüin na wayuu griegokanaya. Aashajaashi nia namaa napüshuaꞌa süpüla nachecherüinjatüin maꞌi naaꞌin sünain ayataa waneepia nüchiirua chi Senyotkai.
Nükaaliijüin naya süka wayuuin nia anamia sümaa kanoulain maꞌi nia otta niain katsüin maꞌi chi Naaꞌinkai Maleiwa naaꞌu. Sünainjee tü nüküjakat, anoujasü wainma wayuu nünain chi Senyotkai.
Nuꞌunakalaka joo Bernabé Tarsomüin niiꞌiree Saulo.
Je nüntapa nünain, nümaashi nia Antioquíamüin, eejanale naya kettatüin wane juya natüma sünain outkajawaa namaa na anoujashiikana sünain ekirajaa wainma wayuu. Yalejeesü maꞌi Antioquíajee akumalaain tü “cristianos” namünüin na anoujashiikana, “na nümaajanakana Cristo” maluꞌut.
Je suꞌunnaa kaꞌikat tiairua, eeshii wane wayuuinnua nünüikimaajana Maleiwakai antapaatüin Antioquíamüin chejee Jerusalénjee.
Je wane noꞌuluku kanüliashi Agabo, nüshaꞌwalaakalaka pasanainmüin nanain na jutkatshiikana sünain nüküjain nükajee chi Naaꞌinkai Maleiwa sünain süntajateerüin wane kaꞌi alinjatkat oꞌu maꞌi jamü saaꞌu mmakat süpüshua. (Ekeraajüsü tüü wanaa sümaa niain joyotüin Claudio chaꞌaya Roma süpüla aluwatawaa saaꞌu tü mmakat.)
Nayasaꞌa na anoujashii chajanakana suluꞌu Antioquía, “Anakajaꞌa müleka waniijiraale wane kasa wakaalinjiajatü na wawalayuu chakana kepiain Judea. Weꞌiteerü tü wainkakaleje neꞌe süpüla weꞌitüin”, namajiraakalaka.
Makalajaꞌaka shia natüma. Najütakalaka tü nakotchajalakat nümaa Bernabé otta Saulo namüin na laülaashiikana napüleerua na anoujashiikana chaꞌaya suluꞌu Judea süpüla neitajüinjatüin shia naka na anoujashii eekai müliain sütüma tü jamükat.
Je suꞌunnaa kaꞌikat tiairua, Herodes chi aluwataashikai suluꞌu tü mmakat, nütaüjirüin joo noꞌuluku na anoujashiikana süpüla müliajüinjatüin maꞌi naaꞌin nütüma.
Je nuꞌutira aaꞌinchi Jacobo chi nuwalakai Juan süka chajaruuta.
Sükajee niꞌrüin Herodes naaꞌin na judíokanairua sümaa talatüin naaꞌin süka ouktüichipain Jacobo, nüpüreesajitkalaka joo Pedroyaꞌasa. Je tüü, eesü alatüin wanaa sümaa sükalia tü miꞌiraa kanüliakat “Pascua” münüin, ekaanapüꞌükat anain tü pan maꞌakasatkat soolojia.
Ekerotinnüshi joo Pedro suluꞌu püreesaapülekat nütüma Herodes. Je chaꞌaya kawaariaseshi nia poloo aippiruamüin surulaalüirua suluꞌu pienchiwalin shia sünain pachukuatüin naya sünain anajaa naaꞌu. Je tü jülüjakat naaꞌin Herodes shia naapajachin nikii Pedro süpüla ouktaa noꞌupala na judíokanairua süchikijee tü miꞌiraakat.
Eeshijeseꞌe joo nia sünain aꞌatapiyouin maꞌi nia suluꞌu tü püreesaapülekat. Je na anoujashiikana suluꞌu tü outkajaaleekalüirua, achuntüshii naaꞌu nümüin Maleiwakai waneepia.
Je aipaꞌa süpülapünaa tü kaꞌi saapünajatkat oꞌu nikii Pedro süpüla ouktaa, eejaittaa nia atunkajattaain saꞌaka piamasü surulaat sünain kapüin nia süka piamasü kaleena. Je yaakanajaꞌa na wane surulaatkana waariain soꞌuluꞌu tü püreesaapülekat.
Je antüshi joo wane aapiee nünainmüin nümaꞌanajeejachi chi Maleiwakai. Shiasaꞌa suluꞌupünaa tü püreesaapülekat, warattuuisü maꞌi nütüma. Nüchijinnakalaka Pedro nütüma sünain nuꞌwatüin yaa nüchüipaꞌanain. —Pütamawaataa —müshi joo nümüin. Je ajunuujaayaa müsü joo tü kaleenakat nüpüsükat sünainjee najapü.
—Paꞌanaa püsheꞌin je püsapaatse. Jooꞌuya, puꞌuna tachiirua —nümakalaka nümüin. Je makalajaꞌaka shia nütüma Pedro.
Je ajuittüshi Pedro sümaa nuꞌunüin nüchiirua chi aapieekai. Je Pedro, nnojotsü nütüjaakai saaꞌu tü naaꞌinrakat chi aapieekai sünain shiimüin. Koꞌupeꞌejayaashi neꞌe naaꞌinruꞌu.
Je oꞌunüshii naya nalatüin joo tü palajatkat je tü süchiiruajatkat waariapülee eejanale neꞌrajüin na surulaatkana. Antüshii naya sünainmüin tü puattoꞌu kachueerakat tü antakat sünainmüin tü kaayekat. Je tüü, ojutalaasü neꞌe sümüiwa. Ojuittüshii joo naya sünain noꞌunüin suluꞌupünaa wane kaaye. Je yalejeechikü, akatalaꞌalaa müshi chi aapieekai nuulia.
Je Pedro, niyaawatüitpa aaꞌu joo shia. Je müichipa joo nia: “Tatüjaaitpa aaꞌu jooluꞌu sünain shiimüꞌinya nuluwataain Maleiwakai chi aapieekai süpüla nujuittirüinjachin taya najapuluꞌujee Herodes otta suulia tü kasa naaꞌinrajatkat na judíokana taka”.
Je nütüjaapa saaꞌu Pedro tüü, oꞌunüshi joo nia shipialuꞌumüin María, tü niikat Juan, chi Marcos münakai. Je eejatü wayuuirua wainma jutkatüin shipialuꞌu María sünain aashajawaa nümaa Maleiwakai.
Je nütaletüin joo Pedro süpottonseoꞌu tü paatiakat. Süntakalaka wane jintut kanüliasü Rode sünain analawaa nümüin.
Je shiyaawatapa nünüikü Pedro sünain asakiraa, awataasü paülüꞌümüin süpüla süküjüin nüchikü sünain yalain nia soꞌuluꞌu tü paatiakat. Nnojotsü saaꞌinruꞌukai saaꞌin sünain sujutalaatüin süka talatüin maꞌi shia.
—¡Mamainnasü pia! —müshii joo naya sümüin. Je ayatsia shia ichein süchiirua sümaa shiimüin shia. —Shia neꞌe ee tü nujuyakat —müshii joo naya.
Je ayatshia ataletüin maꞌi Pedro. Nojutat namüsüjaꞌa tü pottonkat nüpüleerua. Mayaashi neꞌrüin nia, patatshii maꞌi nayairua.
Nüchuntüin Pedro süka najapü namüin koꞌukoꞌulüinjanain. Nüküjain joo tü nükuaippakat sünain nujuittirüin nia chi Maleiwakai suluꞌujee tü püreesaapülekat. Je nümüshii nayaꞌaya: —Jüküja süchikü tüü nümüin Jacobo je na wanee wawalayuukana. Je ojuittüshi joo nia yalajee yala.
Je jaꞌyuupa shia, yootaꞌain müsü joo tü surulaatkalüirua. Nnojotsü nayaawata aaꞌu sünain jamüin nükuaippa Pedro.
Nüchajeꞌera achikichi joo nia Herodes, je nnojoishi antüna anain joo nia. Je süchikijee, asakiijinnüshii na surulaatkana nütüma. Je keraapa süchikü nüsakiijirüin naya, nuꞌutira aaꞌinchii joo naya sünainjee isain Pedro namaꞌanajee. Süchikijee mapa, ojuittüshi Herodes Judeajee suluꞌumüin Cesarea süpüla kepiaa chamüin.
Je Herodes, jashichishi maꞌi namüin na wayuukana kepiakana suluꞌu tü pueulokalüirua Tiro otta Sidón. Nayasaꞌa na wayuukana, paaꞌinwajiraashii joo naya süpüla suꞌunüinjatüin noꞌuluku nümaꞌanamüin sünain achuntaa nümüin anawaa nümaa. Süka jamüin, tü eküülü ekünakat suluꞌu Tiro otta Sidón, suluꞌujeejatia neꞌe tü mmakat nuluwataakat aluꞌu Herodes. Je nantapa, süka jashichishin Herodes namüin, niakalaka nemeꞌera aaꞌin palajana chi wayuu niꞌipajachikai sünain tü aꞌyatawaakat kanüliakai Blasto. Je nükajee niakai, eekalaka süpüla nachuntüin anawaa nümüin Herodes.
Niasaꞌa Herodes, niꞌitaakalaka wane kaꞌi napüla naashajaainjatkat oꞌu namaa. Je soꞌu tü kaꞌi niꞌitaakat, naꞌatüin wane asheꞌinyüü anasü maꞌi süpüla nüikkalaain saaꞌu tü niinasekat joyotopüꞌükat aaꞌu nia süpüla aluwatawaa. Je nüküjakalaka wane pütchi namüin na wayuukana süpüla naapajüin shia.
Je süpüshuaꞌa tü eejatkalüirua sünain aapajaa, suꞌwaatayaa sümakalaka sünain sümüin: “¡Chi aashajaakai, nnojoishi wayuuin, maleiwan!”
Je wanaa maꞌi sümaa, ayuuijaakalaka Herodes nütüma wane aapiee nümaꞌanajeejachi Maleiwakai süka kapülain naaꞌin Herodes nuꞌwaajünüin sütüma tü wayuukalüirua nuulia Maleiwakai. Sükajee tia, ouktaꞌalakalaka nia sütüma jokoma.
Je nünüikü Maleiwakai, ayurulaataalasü sünain aküjünaa sümüin wayuu.
Je kettaapa nütüma Bernabé otta Saulo tü aꞌyatawaa aapünakat najapuluꞌu, tü eꞌikajawaakat neerü Jerusalénmüin, aleꞌejüshii naya yalejee Antioquíamüin nachukuaꞌa sünain namaain Juan, chi Marcos münakai.
Je naꞌaka na anoujashiikana suluꞌu tü outkajaaleekat chaꞌaya Antioquía, eejatü wayuuirua aapirülii wayuu süka nünüikü chi Maleiwakai otta wayuuirua ekirajülii wayuu sünain sükuaippainjatkat sünain anoujaa. Eejachi makai aka Bernabé, Simón chi Niger münakai, Lucio chi Cirenejeꞌewaikai, Manaén chi nümaajachikai Herodes tepichijaiwaꞌaya naya (chi Herodes, sülaülashikai Galilea paala), otta wane eejachika nia Saulo.
Je soꞌu wane kaꞌi wanaa sümaa yaain naya sünain aꞌwaajaa chi Maleiwakai otta sünain aamajaa, nümakalaka chi Naaꞌinkai Maleiwa namüin: “Jükatala tamüin Bernabé otta Saulo süpüla tü aꞌyatawaa teenajakat apüla naya”.
Je süchikijee naashajaain nümaa Maleiwakai otta naamajüin, neꞌitaakalaka najapü naaꞌu shiyaawase naikkaleꞌennüin sünain tü aꞌyatawaakat. Je ajütünüshii naya natüma sünain tü aꞌyatawaakat.
Sünain najütünüin nütüma chi Naaꞌinkai Maleiwa, oꞌunaajaꞌa namüin chai nakua Seleuciamüin. Je yalejee naapaain wane anua chai nakua Chipremüin, tü mmakat pasanainkat sünain palaakat.
Je nantapa chamüin, ashakanuwaashii naya suluꞌumüin tü pueulokat Salamina. Je yala oꞌttüshii naya sünain aküjaa nünüikü chi Maleiwakai suluꞌupünaa tü ekirajüleekat na judíokana. Je eejachia Juan chi Marcos münakai namaa sünain akaalinjaa naya.
Naꞌüta achiküt joo süpaꞌa Chipre süpüshuaꞌa, antapaatashii naya suluꞌu tü pueulokat Pafos yalaꞌaya neꞌe suluꞌu Chipre. Je yala nanta anainchi wane wayuu judío ouutshi kanüliashi Barjesús. Je nia, wayuu alaa maꞌi, aküjüiyaataatshi nünüikü Maleiwakai naashin.
Je nia chajaittaa apashii nümaa chi wayuu romanokai sülaülashikai Chipre kanüliakai Sergio Paulo. Sergio Paulo, nia wane wayuu kekiishi maꞌi. Neenajitkalaka Bernabé otta Saulo süka naapajeein maꞌi nünüikü chi Maleiwakai.
Niasaꞌa chi ouutshikai, Elimas münakai (tü “Elimas” makat, “ouutshi” maluꞌulu), nnojoliishii nuuꞌulaweein naya sünain aküjaa tü pütchikat suulia nünoujaꞌalajüin chi laülaashikai.
Niasaꞌa Saulo, chi Pablo münakaꞌiyaꞌasa, sünain niain katsüin maꞌi chi Naaꞌinkai Maleiwa naaꞌu, niirakaakalaka süpüla maa nümüin:
—¡Wayuu pia alaa, wayuu pia kamaꞌürai, müshi aka pia chi Yolujaakai sünain meꞌrüinyeein kasa anasü! Ayatshi pia waneepia sünain alajaa tü akuaippaa lotüsükat niꞌitaakat Maleiwakai süpüleerua wayuu.
Je saaꞌu tia, süsalainjachi joo pia nütüma chi Maleiwakai. Antajatü wane moꞌuaa pünainmüin, nnojoleetkalaka piꞌrüin süpüla jera kaꞌi nuwarala chi kaꞌikai. Shiasaꞌa yalaꞌaya wanaa sümaa tia, müsata müsata müsü tü mmakat noꞌuluꞌu Elimas. Moꞌukalaka nia. Lemtaꞌain müshi joo nia sünain achajawaa wayuu ajattüinjatkat nia süka moꞌuichipain nia.
Je chi laülaashikai, niꞌrapa tüü, anoujashi nia. Kapülasü maꞌi naaꞌin tü nüchikükat chi Senyotkai.
Je Pablo namaa na nümaajanakana, naapaain anuakat Pafosjee, oꞌunüin naya Pergemüin, chaꞌaya suluꞌu tü mmakat Panfilia. Je Juan Marcos yala, nüpütüin naya. Aleꞌejaashi nia nuchukuaꞌa Jerusalénmüin.
Je yalejee Pergejee alatüshii naya chai nakua eemüin wane pueulo kanüliasü Antioquía chakat süꞌütpaꞌa tü mmakat Pisidia. Je yala Antioquía, oꞌunüshii naya, soꞌu tü kaꞌi neemeraakat oꞌu na judíokana, suluꞌumüin tü ekirajüleekat na judíokana je naikkaajaakalaka yala.
Je süchikijee saashajeꞌennüin shiꞌipa tü nüshajalakat Moisés otta na nünüikimaajanakana Maleiwa suluꞌu tü karaloukta nüchikimaajatkat Maleiwa, na sülaülashiikana tü ekirajüleekat, nachuntakalaka nümüin Pablo otta Bernabé nayainjanain aashajaain. Müshii naya namüin: —Waꞌlemüinyuwaa, müleka eere wane pütchi jümüinjatkat wamüin süpüla akaalinjia waya, eesü süpüla jümüin jooluꞌu.
Nütamaakalaka Pablo sümaajaꞌa nüchuntüin süka najapü yüüꞌüyüülüinjanain naya. Müshi nia namüin: —Waꞌlemüinyuuinnuaa, jiakana nuuꞌuliwoꞌukana Israel otta jiakana gentilekana kojutkana atüma chi Maleiwakai, jaapaja tanüikü.
Chi Maleiwa Wamaleiwasekai wayakana nuuꞌuliwoꞌukana Israel, nükatalüin na watuushinuukana nüpüla. Wattasü naalin otta kanüliashaatashii naya nütüma chaiwaꞌaya naya kepiain Egipto, tü mma naatakat koumainshi. Je mapa, niyuꞌlüin naya süka nüpülain suluꞌujee tia mmakat.
Mayaainje wainmain tü kasa mojusü nooꞌulakakat nümüin chi Maleiwakai, ayatshia nia aaꞌinmajüin naya chaꞌaya sainküin tü isashiikat süpüla pienchi shikii juya.
Je Maleiwakai, najaꞌttirüin akaratshisü shiꞌipapaꞌa wayuu saaꞌu suumain suluꞌu tü mmakat Canaán süpüla naapajatüin shia namüin na watuushinuukana süpüla noumainjatüin.
Alatüsü 450 juya naaꞌu Maleiwakai sünain aaꞌinraa süpüshuaꞌa tüü. “Shiasaꞌa mapa, niꞌitaꞌawalin Maleiwakai wane wayuu nekiipüꞌüjanain sooꞌomüin tü naꞌünüükalüirua otta süpüla akumajaa nakuaippa eepa wane mojujirawaa. Laülaayuushii naya nütüma chi Maleiwakai sünainmüinreꞌeya nükaꞌiya Samuel, chi nünüikimaajachikai.
Nachuntakalaka na watuushikana wane wayuu süpüla aluwatawaa naaꞌu suluꞌu tü mmakat. Niꞌitaakalaka Maleiwakai Saúl, chi nüchonkai Cis, namüin. Wane wayuu nia Benjamín eꞌirukuchi. Je chii, eeshi sünain aluwatawaa naaꞌu süpüla pienchi shikii juya.
Niyuꞌlakalaka nia Maleiwakai mapa suulia tü niꞌyataainkat, niakalaka David niꞌitaain niiꞌiraka. Aashajaashi Maleiwakai nooꞌopünaa David sünain müin nia: ‘Teꞌrüin nünain David, nüchonkai Isaí, sünain waneein wayuu nia anashi tamüin otta naaꞌinreerüin süpüshuaꞌa tü kasa tachekakat nüpüleerua’.
“Saꞌakajee nuuꞌuliwoꞌu chii, niꞌitaain Maleiwakai wane wayuu süpüla oꞌtteꞌeraa wayakana nuuꞌuliwoꞌukana Israel, maa aka tü nümatüjütkat paala süka wane nünüikü pansaasü. Je chi wayuukai, nia Jesús.
Nnojoliiwaꞌaya nuꞌttüin Jesús sünain aꞌyatawaa saꞌaka wayuu, eweetüshi Juan nüpüleeruajee sünain aküjaa namüin na nuuꞌuliwoꞌukana Israel sünain nayaawajaainjanain suulia naainjala otta nawoutisaajünüinjanain shiyaawase shiiꞌiranajaaitpain naaꞌin.
Nikeraajeematapa Juan sümaa tü niꞌyataainkat, müshi nia sümüin tü wayuukalüirua: ‘¿Taya jaajüin chi wayuu jaꞌatapajakai nünainjee Maleiwa? Nnojoishi tayain. Iseeyüꞌiya nia tachiiruajee. Je kojutshi maꞌi nia toulia. Je süka kojutüin maꞌi nia toulia, nnojoishi taya wanaapünaain sümaa asüüttaa saalaja nüsapaatse’, müshi nia sümüinrua.
“Waꞌlemüinyuwaa, nuuꞌuliwoꞌukana Abraham otta jiakana gentilekana kojutkana atüma chi Maleiwakai, tü pütchikat süchikümaajatkat tü oꞌtteꞌeraakat nütüma Maleiwa, antinnüsü wamüin wapüshuaꞌaleꞌeya wayakana.
Na wayuu kepiakana Jerusalén, namaꞌaleꞌeya na aluwataakana naaꞌu, nnojoishi nayaawatüin aaꞌu Jesús sünain niain aküjünüin achikü natüma na nünüikimaajanakana Maleiwa suluꞌu tü nashajalakat, tü aashajeꞌennawaikat sükaꞌiyoꞌuwai tü eemerawaakat suluꞌu tü ekirajüleekalüirua. Wanaa sümaa noꞌutirüin naaꞌin Jesús, mayaainjeꞌe nnojolüin nayaawatüin saaꞌu, shia ekeraajaka natüma tü namakat na nünüikimaajanakana Maleiwa nooꞌopünaa Jesús.
Mayaainjeꞌe nnojolüin nantüin sünain naaꞌinrüin Jesús tü kasa anakaleje süpüla oꞌutünaa anainjee naaꞌin, nachuntüꞌinya neꞌe nümüin Pilato nuꞌutirajachin naaꞌin.
Mapa süchikijee, shikeraajaꞌatpa natüma süpüshuaꞌa tü kasa aküjünakat nüchikü suluꞌu tü karaloukta nüchikimaajatkat Maleiwa, sünain müinjatüinya nükuaippa atümaa, nashakatirüin nia sünainjee tü kuruusakat süpüla nojoitüin nia.
“Otta Maleiwakai, nüsoꞌireꞌera aaꞌinchi nia süchikijee ouktaa.
Je süpüla kojuya kaꞌi, Jesús, eeꞌiyataꞌawaishi nia namüin na wayuu nümaajanakana paala sünain nüntüin chejee Galileajee Jerusalénmüin. Naya wayuukana, naya aküjakaꞌaya nüchikü wamüin wayakana judíokana maaꞌulu yaa.
“Anaakalaka joo wayakanayaꞌasa sünain aküjaa jümüin süchikü wane kasa anasü maꞌi: Tü kasa nüküjakat achikü paala Maleiwakai süka wane nünüikü pansaasü namüin na watuushinuukana,
nikeraajüin shia jooluꞌu wamüin wayakana ooꞌuliwoꞌuukana. Nikeraajüin shia sünain nüsoꞌireꞌerüin naaꞌin Jesús, maa aka tü sümakat nünüikü Maleiwakai nooꞌopünaa Jesús, tü ashajünakat suluꞌu Salmo piama: ‘Pia Tachonkaꞌaya. Süpüla kaꞌi tüü, teꞌitaain pia suꞌupala wayuu süpüshuaꞌa süpüla puluwataainjachin saaꞌu süka piain tachoin’.
“Aashajaashi Maleiwakai paala sooꞌopünaa tü nüsoꞌireꞌerajatüin naaꞌin süchikijee ouktaa, süpüla müichijachin nia nnojolin ouktüin nuchukuaꞌa. Müshi nia mayaa: ‘Taaꞌinreerü jümüin süpüshuaꞌa tü kasa anashaatasü maꞌi taküjakat achikü nümüin David süka wane tanüikü pansaasü’.
“Shiimaꞌinya tüü, süka müinya wane Salmoyaa: ‘Nnojoleerü puuꞌulaain ittüin niꞌiruku chi Maainjalasaikai piꞌitaakai süpüla aꞌyatawaa pümüin’.
“Pütchikat tüü, nnojotsü aashajaain nüchikü David. Süka jamüin, David, aꞌyataashi namaa sünain aluwatawaa naaꞌu na wayuu eejanakana nükaꞌiyoꞌu, maa aka tü niꞌitaakat Maleiwakai nüpüleerua. Ouktüshi mapa süchikijee je ojoitünüshi naꞌaka na nüpüshikana. Otta nia, ittüsü tü niꞌirukukat.
Ooꞌulaka Jesús, chi nüsoꞌireꞌerakai aaꞌin Maleiwakai, nnojotsü ittüin tü niꞌirukukat.
“Waꞌlemüinyuwaa, jütüjaa jümata saaꞌu wane kasa: Sükajee tü naaꞌinrakat wayuukai chii, eesü süpüla motüin naaꞌin chi Maleiwakai jaainjala. Shiakalaka shia tü anuu aküjünüin jümüin.
Mayaainjeꞌe juuꞌulaküin jaaꞌinrüin tü kasa nuluwataakat anain Moisés, nnojoishii jia anajiraain nümaa chi Maleiwakai sütüma. Aluꞌujasaꞌa nükajee Jesús, chi eekai nünoujain nünain, anajiraajeechi nia nümaa Maleiwa.
Jalia jia suulia sülanüin jümüin tü münakat suluꞌu tü ashajuushi nashajanainkat na nünüikimaajanakana Maleiwa, tü makat:
‘Jiirakaa jiakana mojutkana atüma nünüikü Maleiwa. Alüꞌütsü süpüla sainkuuin jaaꞌin otta süpüla jajaꞌlajaainjanain. Süka jamüin, wanaa sümaa jükaꞌiya, taaꞌinreerü wane kasa keemasü maꞌi. Jaꞌitataairü aküjünüin jümüin jamüin maꞌi tü sükuaippakat, nnojoleeria neꞌe jünoujain’, müsü tü ashajuushikat”.
Je süchikijee keraain nünüikü Pablo, wanaa sümaa nujuittaain nümaa Bernabé suluꞌujee tü ekirajüleekat, süchuntünakalaka namüin sünain naleꞌejüinjanain nachukuaꞌa soꞌu tü sükaꞌiyakat eemerawaa anteetkat soꞌumüin wane semaanakat süpüla naashajaainjanain sooꞌomüin tü pütchikat namüin.
Je sujutaapa tü jutkataakat, kojuya noꞌuluku na judíokana otta na kojutkana atüma chi Maleiwakai eekai nekerotshiin sünainmüin tü akuaippaa nakuaippakat na judíokana nümüin chi Maleiwakai, oushikajaashii nüchiirua Pablo otta Bernabé. Je Pablo otta Bernabé, naashajaakalaka namaa süpüla nanoujamaatüinjanain nünain Jesús süpüla ayatüinjachin anamiain chi Maleiwakai namüin.
Shiasaꞌa soꞌu sükaꞌiya tü eemerawaakat soꞌumüin wane semaanakat, watta saalin wayuu suluꞌujeejatkalüirua süpüshuaꞌa tü pueulokat Antioquía outkajaain süpüla aapajaa nünüikü chi Maleiwakai.
Nayasaꞌa na judío manoujainsaliikana, achunjasü maꞌi naaꞌin süka neꞌrüin wainma wayuu jutkatüin sünain aapajaa. Mojukalaka nanüikü sümüin tü nüküjakat achikü Pablo. Müshii naya: —¡Tü saashajaakat tü wayuwaꞌatakat, saꞌalain neꞌe! ¡Wayuu kaashajaarat neꞌe! —müshii naya nümüin sünain naaꞌayataain maꞌi naaꞌin süka tü nanüikükat.
Je Pablo nümaa Bernabé, nasouktakalaka neꞌipajee sümaa nnojoliin mmotkai naaꞌin neema. Müshii naya namüin: —Jiayaajeꞌe nüchuntaaka wamüin chi Maleiwakai, jiakana judíokana, sünain jiainjanain waküja amüin palajanaleꞌeya nünüikü Maleiwa. Anaakalaka jia sünain eeꞌiyataa jükuaippa sünain jiyouktüin shia wamüin, sünain müin jia aka sükuaippa wayuu eekai nnojolüin süpülajatüin eeꞌiranajawaa aaꞌin süpüla eeinjatüin shia nümaa Maleiwa waneepia. Nayataainapajasaꞌa joo wojuntaaka anainmüin, na gentilekana.
Watüjaa aaꞌulu sünain shiain keeꞌireein naaꞌin chi Maleiwakai waaꞌinrüin shia, süka sümüin nünüikü tü nüshajitkat paala nooꞌopünaa chi Oꞌtteꞌerüikai: “Teꞌitaain pia maa aka saaꞌin wane luusa sümüin tü gentilekalüirua, süpüla sütüjaainjatüin saaꞌu tü shiimainkat, süpüla piainjachin oꞌttaain akajee tü wayuukalüirua sainküin tü mmakat süpüshuaꞌa chamüinreꞌeya sajaꞌttapshimüin”.
Nayasaꞌa na gentilekana, naapapa joo tüü, talatüshii maꞌi naya sünain namüin: “¡Anataꞌaleesüjaꞌa nünüikü chi Maleiwakai!”, müshii naya. Je nanoujakalaka napüshuaꞌa na eekai süpülajanatüjüliꞌinya eeꞌiranajawaa aaꞌin nütüma chi Maleiwakai süpüla eeinjanain naya nümaa waneepia.
Ayurulaasü maꞌi süpoꞌu tü nüchikükat chi Senyotkai sünain aküjünaa suluꞌu süpüshuaꞌa tia mmakat.
Nayasaꞌa joo na judíokana manoujainsaliikana, nasakaain na jieyuu kojutkana atüma chi Maleiwakai suluꞌu wayuuin kojutshii atümaa naya suluꞌu nakuaippa otta tü tooloyuu miyoꞌuyuukalüirua suluꞌu tü pueulokat süpüla müliaatajüinjatüin joo naaꞌin Pablo otta Bernabé natümairua. Ajünajaanüshii naya natüma suluꞌujee tia mmakat.
Je Pablo otta Bernabé, ojuittüshii naya suluꞌujee tia mmakat sünain noꞌotojooin tü mmakat sünainjee nooꞌui namaꞌichikü shiyaawase namüin: “Nnojotsü wasirüitpain eekai manoujüinyeein ale saaꞌin neꞌe”. Oꞌunaajaꞌa namüin suluꞌumüin tü pueulokat Iconio.
Je na wayuu eekai nanoujirüin chaꞌaya Antioquía, talatapüishii maꞌi naya. Je chi Naaꞌinkai Maleiwa, katsüinshi maꞌi nia naaꞌuirua süka eein nia namaa.
Chaꞌaya Iconio Pablo nümaa Bernabé, ekerotshii naya suluꞌu tü ekirajüleekat na judíokana maa akaapüꞌü nekerotawaipüꞌüin eepünaale naya. Je yala naashajaakalaka nüchikü chi Senyotkai Jesús. Je sütümajee tü naashajaalakat, anoujasü kojuya wayuu, makat aka wayuu judío otta wayuu gentile.
Nayasaꞌa na judío eekai nayouktüin süchikü tü anoujaakat, nashüküjüin na gentilekana nooꞌomüin na anoujashiikana shiiꞌiree letüinjanain naya naaꞌin.
Je sükajee tia, makatakalaka na piamashii Aluwataaushikana yala soꞌu kojuya kaꞌi. “Naajaꞌa wakuaippa nütüma chi Senyotkai”, müshii naya sünain aküjaa sünain nnojoliin mmolüin naaꞌin. Je chi Senyotkai, sükajee naapüin pülaa namüin, nüpansaajüin maꞌi tü namakat süchikü sünain anamiain nia sümüin wayuu. Eekalaka süpüla naaꞌinrüinjatüin nayakana nütüma tü kasa niiꞌiyatakat aka nüpülain chi Maleiwakai otta tü kasa nütüjakat apüleerua niakai nümüiwa.
Je tü wayuukalüirua kepiakat suluꞌu tü pueulokat, akatajiraasü shiairua: waneeirua namaasü na judíokana otta waneeirua namaasü na Aluwataaushikana.
Nayasaꞌa joo na judíokana otta na gentilekana, pansaajiraasü nanüikü namaa na nalaülashiikana nikiyeꞌeta Pablo nümaa Bernabé süpüla müliainjanain naya natüma otta naꞌinaꞌalüinjanain naya süka ipa.
Je Pablo nümaa Bernabé naapapa süchikü tüü, aꞌluwataashii naya chai nakua suluꞌumüin tü pueulokat Listra otta Derbe suluꞌu tü mmakat Licaonia otta suluꞌumüin mma eekai süꞌütpünaain,
eejanale naya ayatüin sünain aküjaa nüchikü chi Oꞌtteꞌerüikai.
Je chaꞌaya Listra, eejachi wane wayuu masaꞌasai. Nnojoishi eeichin awaraꞌiraain süka matüjüliꞌinya nia jemeliiwaꞌaya. Je chi wayuukai, eejaittaa joyotüin,
aapajaꞌalüin tü naashajaalakat Pablo. Je Pablo, niirakaakalaka nümüin. Niꞌrapa sünain naapüin naaꞌin sünain eein süpüla niiyajünüin,
nümakalaka nümüin sünain emetulüin nünüikü: —¡Pütamaa, puꞌtta süka puuꞌuipaꞌa! Niasaꞌa chi wayuukai nütamaapünaakalaka sünain nuwatüin mmoluꞌujee sünain nuwaraꞌiraleꞌeinya.
Nayasaꞌa na wayuu eejanakana yala, neꞌrapa tü naaꞌinrakat Pablo, naꞌwaatayaa namakalaka süka tü nanüikükat Licaoniajeꞌewatkat, müshii naya: —¡Ashakatüsü tü wamaleiwasekalüirua wanainmüin suluꞌu wayuukuaippaluꞌuin shiairua!
Je Bernabé, niashi chi maleiwa kanüliakai Zeus natüma, otta Pablo, niashi chi maleiwa kanüliakai Hermes, süka niain aashajaashin.
Niasaꞌa joo chi sacerdote aꞌyataaikai nümüin Zeus, chi maleiwayaa chajachikai kaꞌwaajülein süꞌütpaꞌa tü soꞌukot tü ipa sükulaatsekat tü pueulokat, nüntitkalaka paaꞌairua tooloyuu kanunnaajüsü süsii wunuꞌu soꞌuluꞌumüin tü pueulokat süpüla nuꞌutajatüin saaꞌin, niakai namaa na wayuukana, süpüla naꞌwaajüinjanain na Aluwataaushikana süka.
Otta müshia Bernabé nümaa Pablo, nayaawatapa saaꞌu tü aaꞌinneekat namüin natüma na wayuukana, nasüküijaakalaka tü nasheꞌinkat, shiyaawase sünain mojushiin namüin tü naaꞌinreekat na wayuukana. Nekerojookalaka pasanainmüin nanain na wayuukana sünain naꞌwaatüin:
—Wayuuinnuaa, ¿jamüinjanakai jia jaaꞌinreekalaka tüü wamüin? Aashi wayuuyaain waya wanaa jümaa. Otta wayayaa, shia wantaka apüla waküjainjatüin jümüin süchikü wane kasa anasü süpüla juuꞌulaainjanainüin suulia aꞌwaajaa kasa eekai müin aka tüü, nnojotkat kasain anain apüla, juꞌwanajaainjatüirüin shia nüka chi Maleiwa katoꞌuchikai. Nia kakumalaka tü sirumakat sümaa süpüshuaꞌa tü kasa eekat chaa iipünaa, tü mmakat sümaa tü kasa eekat süpaꞌa, otta tü palaakat sümaa tü kasa eekat shiroku.
Mayaainjeꞌe paala nnojolüin nütaꞌülüin Maleiwakai sükuaippa tü wayuukalüirua sünain saaꞌinrüin tü saaꞌinreekat eekai anain sümüin,
nnojoittaapajaꞌa nia ooꞌulaain suulia eeꞌiyataa sünain jaralin nia sükajee tü kasa anasü naaꞌinrakat waneepia. Niaꞌa aꞌititka tü juyakat jaaꞌu, otta nia aapaka tü aꞌttieekat jümüin juyapü. Je niaꞌaya aapaka jümüin tü jikakat waneepia süpüla emirainjanain jia otta talatüinjatüin jaaꞌin.
Mayaainjeꞌe naashajaain na Aluwataaushikana tüü namüin na wayuukana, ayatshiꞌiya naya macheꞌeyaain suulia tü nanüikükat. Kapüleesü maꞌi namüin nountüin nachiaain na wayuukana suulia noꞌutüin saaꞌin tü paaꞌakalüirua süpüla naꞌwaajüinjanain naya süka.
Shiasaꞌa joo nantapaatakalaka wane judíoinnua chejeechikü Antioquíajee, tü chakat Pisidia, otta Iconiojee, na anaa aꞌwanajeꞌerüin naaꞌin na wayuukana nooꞌomüin Pablo nümaa Bernabé. Naꞌinaꞌatkalaka Pablo süka ipa, je süka ouktayaain nia natüma naashin, najaraittakalaka nia nojutüin anouipaꞌamüin suulia tü pueulokat.
Shiasaꞌa mapa, nantapa na anoujashiikana, pasanainjaakalaka nia nachikü. Nütamaakalaka je nikerotkalaka nüchukuaꞌa suluꞌumüin tü pueulokat. Je waneemüin kaꞌikat nuꞌunakalaka yalejee nümaa Bernabé chai nakua Derbemüin.
Je süchikijee naküjüin nüchikü chi Oꞌtteꞌerüikai yala Derbe, eejanale nanoujirüin kojuya wayuu, aleꞌejaashii naya nachukuaꞌa Listramüin. Je yalejee alatüshii naya Iconiopünaa otta Antioquíapünaa.
Je yala suluꞌu tü mmakalüirua, nakatsüinjüin naaꞌin na anoujashiikana sünain namüin namüin: “Anashii müleka ayatüle jia waneepia süchiirua tü anoujaakat. Acheküshii weꞌrüinjatüin palajana wamüliala naaꞌujee Cristo süpülapünaa chainjanain waya mapeena nümaa Maleiwakai eere nuluwataain”.
Je Pablo nümaa Bernabé, eꞌinaajaleeshiꞌiya wayuu süpüla laülawaa suluꞌu waneꞌewai sukua tü noutkajaalekat na anoujashiikana. Je süchikijee naashajaain nümaa Maleiwakai nooꞌopünaa na anoujashiikana sünain naamajüin namaa, neꞌitaain naya najapuluꞌu chi Senyotkai nanoujakai anain.
Alatüin nayajaꞌa suluꞌupünaa tü mmakat Pisidia, antatataalain joo naya suluꞌumüin tü mmakat Panfilia.
Je süchikijee naküjüin nünüiki chi Maleiwakai suluꞌu Perge, chakualiishii naya suluꞌumüin tü pueulokat Atalia.
Je yalejee oꞌotooshii naya suluꞌu anua chai nakua Antioquíamüin, tü pueulo eejeejanale neꞌitaanüin paala najapuluꞌu chi Maleiwakai süpüla anainjatüin nakuaippa nütüma sünain tü aꞌyatawaakat, tü anuu nekeraajüitpain jooluꞌu.
Je nantapa Antioquíamüin, noutkajüin na anoujashiikana chajanakana suluꞌu tü outkajaaleekat chaꞌaya. Je naküjakalaka namüin süchikü süpüshuaꞌaleꞌeya tü kasa naaꞌinrakat Maleiwakai nakajee nayakana otta sünain jutatüin süpüla wayuu eekai gentilein nütüma Maleiwakai süpüla sünoujainjatüin nünaꞌinya.
Je Pablo nümaa Bernabé, makatüshii naya yala namaa na anoujashiikana soꞌu kojuya kaꞌi.
Suꞌunnaa kaꞌikat tiairua, nantapaatakalaka wane wayuuirua chajeechiküjana Judeajee Antioquíamüin sünain ekirajaa na anoujashiikana gentilekana. “Nnojotsü süpüla juꞌttaainjanain müleka nnojoliire jiꞌyoteꞌerüin jüta maa aka nikirajüin paala Moisés”, namakalaka namüin.
Je Pablo nümaa Bernabé, nayouktüin tü namakat na wayuukana süka nnojolüin lotüin tü nekirajakat anain naajüin. Je naaꞌayajiraakalaka namaa. Je mapa maꞌi, natüma na anoujashiikana, naneekünakalaka Pablo nümaa Bernabé otta noꞌuluku namaa süpüla oꞌunaa eemüin na Aluwataaushikana otta na laülaayuushiikana chajanakana Jerusalén süpüla aashajawaa sooꞌopünaa müleka choꞌujaale namüin na gentilekana tü akuaippaa oꞌyotoonaakat ata.
Shiasaꞌa mapa, ajütünüshii naya natüma na anoujashii chakana suluꞌu tü outkajaaleekat chaꞌaya Antioquía. Je wanaa sümaa nalatüin suluꞌupünaa tü mmakat Fenicia otta Samaria, naküjakalaka nachikü na gentilekana sünain nooꞌulaain suulia tü nanoujapüꞌükat anain süpüleerua anoujaa nünain chi Maleiwakai. Je talatüshii maꞌi na anoujashiikana sütüma tü naapakat achikü.
Je nantapa Pablo nümaa Bernabé Jerusalénmüin, okotchojooshii na anoujashiikana suluꞌu tü outkajaaleekat chaꞌaya namaa na Aluwataaushikana otta na laülaayuushiikana sünain asakaa naya. Je naküjakalaka namüin süpüshuaꞌa tü naaꞌinrakat Maleiwakai nakajee.
Shiasaꞌa, noꞌuluku na fariseo anoujainapakana, nashaꞌwalaakalaka sünain namüin: —Choꞌujaasü shiꞌyotoonüin nata na anoujashii gentilekana otta naluwataanüinjanain süpüla naaꞌinrüinjatüin tü kasa nuluwataakat Maleiwakai wapüleerua, tü nüshajakat Moisés.
Shiasaꞌa na Aluwataaushikana otta na laülaayuushiikana, noutkajaakalaka süpüla aashajawaa sooꞌopünaa tü akuaippaa nojuittitkat achikü na fariseokana sooꞌopünaa nakuaippainjatkat na anoujashii gentilekana.
Süchikijee wainma naashajiraala, nütamaakalaka Pedro sünain nümüin: —Tawalayuwaa, jütüjaashanta aaꞌuchi tayamaꞌinka soꞌumaꞌa wane kaꞌi eetaairüjaꞌa kojuya juya süchiiruamüin wanaa sümaa nüneeküin taya Maleiwakai jaꞌakajee süpüla aküjaa nüchikü chi Oꞌtteꞌerüikai namüin na gentilekana süpüla nanoujainjanaꞌinya.
Chi Maleiwakai, atüjaakai saaꞌu saaꞌin wayuu, nütüjaa aaꞌuchii na gentilekana sünain nanoujainapain nünain. Müshijeseꞌe naapüin chi Naaꞌinkai namüin maa akainka naapüin nia wamüin süpüla natüjaanüin aaꞌu sünain nüchekalain naya süpüla anoujaa nünain.
Nnojotsü kasain naatain aluꞌu naya nümüin Maleiwakai woulia. Uleitpa naaꞌinrua nütüma Maleiwakai suulia naainjala sükajee nanoula nünain, maa aka wayakana sükajee wanoula.
¿Jamataalainjanakalaka süpüla jujuyaꞌalüinjatüin naaꞌin Maleiwakai sünain joꞌoteein wane akuaippaa naaꞌu na anoujashii gentilekana? Akuaippaakat tüü, nnojotsü wainküirüin süpüla wekeraajüin amaa wayakana judíokana, jaꞌitakajaꞌa neꞌe na watuushinuukana, nnojotsüya neꞌe nainküin süpüla nekeraajüin.
Shiasa wayakana, wanoujain sünain woꞌttaashiin nütüma chi Senyotkai Jesús süka anamiain neꞌe nia wamüin, akaajaꞌa nayakana, müshii aka wakuaippa sünain oꞌtteꞌennaa.
Je sütümajee nünüikü Pedro, nakoꞌulaakalaka na wayuu eejanakana sünain tü outkajawaakat. Naapajakalaka joo tü nüküjalakat Bernabé otta Pablo süchikü tü kasa niiꞌiyatakat aka nüpülain Maleiwakai otta tü kasa nütüjakat apüleerua niakai nümüiwa, tü naaꞌinrakat Maleiwakai nakajee nayakana saꞌaka tü gentilekalüirua.
Je kettaapa tü naküjalakat, nüsouktakalaka Santiago sünain nümüin: —Tawalayuuinnuaa, jaapajapa tanüikü.
Simón, nüküjüitpa wamüin sünain jamüin nükuaippa Maleiwakai sünain tü palajatkat sükua niiꞌiyatüin sünain anamiain nia sümüin tü gentilekalüirua sünain naapaain suꞌuluku süpüla nüchooinjatüin.
Antiraasü tüü sümaa tü namakat na nünüikimaajanakana Maleiwakai, eere nümüin wane noꞌuluku suluꞌu tü karaloukta nüchikimaajatkat Maleiwa:
“Müsü nünüikü chi Maleiwakai: ‘Mapeena süchikijee tia, aleꞌejeechi taya sünain taikkaleꞌerüinjatüin süchukuaꞌa tü aluwatawaakat natüma na nüikeyuukana David ojuichajaakat paala. Tüü, meerü aka saaꞌin tatüma wane miichi eekai sujuttinnüin otta shiyalennüin süchukuaꞌa. Teꞌitaweechi waneeshi nülüin David süpüla aluwatawaa, süpüla ayatüinjatüin tü aluwatawaakat süchukuaꞌa nütüma maa aka paala sümaiwa,
süpüla nachajaainjanain nüchikü Maleiwakai na waneeinnua wayuukana yaakana süpaꞌa mmakat süpüshua, napüshuaꞌa na gentilekana eekai taneeküin süpüla tachooin’,
müshi chi Maleiwakai chi atüjeꞌerüichipakai saaꞌu jooluꞌu tü kasa nülüꞌüjakat achikü suluꞌu naaꞌin chejeechikü sümaiwa maꞌi, tü anuu nümatüjülin: ‘Müinjateerü tatüma mapeena’ ”, müshi suluꞌu tü karalouktakat.
“Saaꞌin tamüin anasü müleka nnojorüle weꞌitaain wane kasa mojushiinjatkat atüma nakuaippa sünain anoujaa na gentilekana eeꞌirataakana nünainmüin chi Maleiwakai.
Shieesü washajaka namüin sünain nooꞌulaainjanain suulia ekaa eküülü eekai shikiirain tü aꞌwaajaakat suꞌuyaakua kasa amaleiwaseeyaasükat, otta suulia aꞌluwajirawaa nakuaippa sümaa wayuu jierü otta wane jierü nümaa wane toolo, otta suulia ekaa süsha mürüt maa aka shiꞌiruku tü eekai ouktüsüin sütüma aülawaa sümaa mayuꞌlujuin süsha.
Anashii müleka nekeraajüle sümaa tüü, na gentilekana, suulia mojushiin tü nakuaippakat namüin na judíokana, süka nuluwataain Moisés sünain nnojolüin saaꞌinnajatüin kasa eekai müin aka tüü. Je, tü nuluwataakat anain Moisés, eetüjülia paala sümaiwa sünain aküjünaa suluꞌupünaa mmakat süpüshuaꞌa sünain saashajeꞌennüin suluꞌu tü ekirajüleekat wayakana judíokana soꞌuwai tü kaꞌi weemeraakat oꞌu”.
Na Aluwataaushikana otta na laülaayuushiikana namaa napüshuaꞌa na anoujashiikana, anashiikalaka saaꞌin namüin naneeküinjanain wayuu naꞌakajee nayakana süpüla najütüinjanain chamüin Antioquíamüin nümaa Pablo otta Bernabé süpüla aküjaa süchikü tü akuaippaa neꞌitaakat nakuaippainjatkat na anoujashii gentilekana. Naneekakalaka Judas chi Barsabás münakai otta Silas, wayuuinnua nemiyoꞌuse na anoujashiikana.
Je najütakalaka wane karaloukta namaa nayakana, müsü sünüikü yaa: Wayakana Aluwataaushikana je wayakana laülaayuushiikana, juwalayuukana, wasaküin jia, wawalayuu, jiakana gentilekana kepiakana chaꞌaya Antioquía, je suluꞌu süpüshuaꞌa tü mmakat Siria otta Cilicia.
Waapa achikichii na wayuu oꞌunakana yaajee yaa sünain ekeꞌejaa jaaꞌin otta sünain müin maaꞌinkai jikii sütüma tü nekirajakat anain. Je naya, nnojoliishii wajünalain.
Müshiijeseꞌe paaꞌinwain waya wapüshuaꞌa süka anashiin saaꞌin wamüin wajütajanain woꞌuluku jünainmüin namaa na wawalayuu aishiikana maꞌi wapüla, Bernabé otta Pablo,
na nnojoliikana akaꞌalirajüin nakuaippa suulia ouktaa sünainjee nükuaippa chi Wasenyotsekai Jesucristo.
Anaakalaka wajütüin Judas otta Silas jünainmüin. Je nayakana, shiainjatü namaka jümüin süka nanüikü tü yaakalia neꞌe washajüin, shiasa neꞌe süpüla sütsüinjanain naya tü washajakat jümüin.
Anashiisü nümüin chi Naaꞌinkai Maleiwa otta wamüin wayakana nnojolüinjatüin woꞌotüin jaaꞌu wane akuaippaa nnojotkat maꞌi jaꞌijaain suulia tü wamüinjateetkat jooluꞌu:
maa aka nnojoliinjanain jiküin shiꞌiruku mürüt eekai suꞌutuushin aaꞌin süpüla aꞌwaajiaa suꞌuyaakua kasa amaleiwaseeyaasükat, otta nnojoliinjanain jiküin süsha tü mürütkalüirua maaꞌaya aka shiꞌiruku tü mürüt eekai ouktüin sütüma aülawaa, otta nnojoliinjanain juꞌluwajiraain jükuaippa sümaa wayuu jierü otta wane jierü nümaa wane toolo. Müleka jiisalajiraale suulia tüüirua, loteerü jükuaippa. Shiataajaꞌa neꞌe. Eeshi Maleiwakai jümaa.
Shiasaꞌa süchikijee, kettaapa napünaajüin, noꞌunakalaka chai nakua Antioquíamüin. Shiasaꞌa nantapa chamüin, noutkajakalaka na anoujashii chajanakana süpüla naapüin tü karalouktakat namüin.
Je naashajeꞌetpa shia na anoujashiikana, talatüsü maꞌi naaꞌin saaꞌu tü amüliannaakat aaꞌin alüꞌüjinnakat namüin yaa suluꞌu.
Je Judas otta Silas, süka wayuuin naya aapirülii wayuu süka nünüiki chi Maleiwakai, namüliatkalaka maꞌi otta natütülüin maꞌi naaꞌin na anoujashiikana süka wane pütchi kamaꞌa maꞌi.
Je süchikijee, eepa nakalia namaa, najütakalaka naya na anoujashiikana nachukuaꞌa nanainmüin na kajünalakana paala naya. Müshii naya namüin: “Kasataalejese anain jükuaippa nütüma Maleiwakai wopuluꞌu”.
Niasaꞌa Silas, anajakalaka nümüin makataa suluꞌu Antioquía.
Je Pablo otta Bernabé, makatüshii Antioquía. Je nayakana namaa waneeinnua, ayatshiꞌiya sünain ekirajaa otta aküjaa nüchikü chi Senyotkai chaꞌaya.
Je kojuya kaꞌi süchikijee, nümakalaka Pablo nümüin Bernabé: —Jooꞌuya wanalaaiwa na wawalayuukana naaꞌu Cristo chaꞌaya suluꞌupünaa tü mmakalüirua eepünaajatüle waküjain paala nüchikü chi Senyotkai süpüla watüjaainjatüin saaꞌu nakuaippa nümaa Maleiwakai maaꞌulu.
Je Bernabé, keeꞌireesü naaꞌin namaainjachin Juan chi Marcos münakai.
Je nümüin Pablo, nnojotsü anashiin süpüla namaainjachin Juan Marcos süka nüpünaainkain naya chaꞌaya suluꞌu Panfilia sünain nuuꞌulaajaainkain suulia aꞌyatawaa namaa.
Eekalaka natüma wane mojujirawaa miyoꞌu sütümajee tia. Je nakatajiraakalaka sünainjee tia. Nuꞌunakalaka Bernabé nümaa Juan Marcos chai nükua Chipremüin süka anua.
Je yaakaijaꞌa Pablo aneeküin Silas süpüla nümawaa. Je süchikijee neꞌitaanüin natüma na anoujashiikana najapuluꞌu chi Senyotkai süpüla anainjatüin nakuaippa nütüma, ojuittüshii naya yalejee.
Alatüshii naya suluꞌupünaa tü mmakat Siria otta Cilicia sünain atütajaa na anoujashiikana chaꞌaya suluꞌupünaꞌawai tü noutkajaalekalüirua.
Nantapaatakalaka Pablo nümaa Silas Derbemüin, je yalejee Listramüin eejanale nantüin nünain wane wayuu anoujashi kanüliashi Timoteo, süchon wane jierü judío anoujasü. Otta chi nüshikai, wayuu griego.
Na anoujashiikana chajanakana Listra otta Iconio, anasü maꞌi naashajaala nüchikü.
Pablo, nümawee amüinchi Timoteo. Akaisaꞌa niꞌyoteꞌerüin ata palajana süpüla nümaainjachin suulia mojushiijain namüin na judíokana tü akuaippaa nünainkat. Süka jamüin, napüshuaꞌa na judío kepiakana chaꞌaya suluꞌu tia mmakat, natüjaa aaꞌuchi chi nüshikai Timoteo sünain wayuuin griego. Müshijeseꞌe nnojolin niꞌyotoonatüjülin ata Timoteo süka nnojolüin sükuaippain wayuu griego tia.
Je suluꞌupünaꞌawai tü mmakalüirua eepünaale nalatüin, naküja achiküt namüin na anoujashii gentilekana tü akuaippaa anakat süpüla nekeraajaa amaa, tü naapaakat na Aluwataaushikana otta na laülaayuushiikana suluꞌu tü outkajaaleekat chaꞌaya Jerusalén.
Je sükatsüinraakalajaꞌaka maꞌi nanoula na anoujashiikana suluꞌupünaa tü outkajaaleekalüirua sümaa nokojuyalaain maꞌi kaꞌiwai.
Je süka nüchiajaain naya chi Naaꞌinkai Maleiwa suulia naküjüinjanain tü pütchi nüchikümaajatkat Jesucristo suluꞌu tü mmakat Asia, chapünaajaakalaka naya süpaꞌapünaa tü mmakat Frigia otta Galacia.
Wanaa sümaa nantüin sünainmüin sot tü mmakat Misia, noꞌunayaakalejeꞌeka suluꞌumüin tü mmakat Bitinia, akanasaꞌa nütaꞌüla akuaippa chi Naaꞌinkai Maleiwa nünainjeejachikai Jesús.
Je süka sütaꞌünnüitpain nakuaippa, lotokalaka naya süpaꞌapünaa Misia, antüin naya suluꞌumüin tü pueulokat Troas sotpaꞌamüin palaakat.
Je yala, niiꞌiyataakalaka aaꞌin wane wayuu aipaꞌa nümüin Pablo, niyalujushi wane wayuu chejeꞌewai suluꞌu tü mmakat Macedonia. Niꞌrataalain naaꞌin shaꞌwatüin nüꞌütpaꞌa sünain achuntaa kaalinyüü nümüin: “Pülata Macedoniapünaa pükaalinjaiwa waya”, müshi.
Je sükajee niꞌrüitpain Pablo tia, yapajamaatakalaka waya süpüla oꞌunaa Macedoniamüin sünain watüjaashaatain maꞌi saaꞌu, sükajee tia, sünain neenajüin waya Maleiwakai chamüin chaꞌaya süpüla aküjaa namüin nüchikü chi Oꞌtteꞌerüikai.
Woꞌotookalaka Troasjee suluꞌu anua shirokupünaa palaakat. Lotüshii waya sünainmüin wane mma pasanainsü sünain palaakat kanüliasü Samotracia. Je wattaꞌamüin, wantakalaka suluꞌumüin tü pueulokat Neápolis.
Je yalejee, alatüshii waya chamüin Filiposmüin, wane pueulo suꞌuluku tü mmakat aapaaushinkakat sütüma wayuu romano süpüla kepiainjatüin süpüshi suluꞌu. Je shia, shiaꞌa yaletütchonka aaꞌin yaa suluꞌu tü mmakat Macedonia. Je eesü wakalia yala suluꞌu.
Shiasaꞌa soꞌu tü kaꞌi neemeraakat oꞌu na judíokana, woꞌunakalaka sünain awaraijawaa anooipaꞌamüin süchikijee sükulaatse tü pueulokat chaꞌaya sotpaꞌamüin tü süchikat sünain walirajaꞌalüin waaꞌinyaka sünain eein wane aashajaalee nümaa Maleiwakai natüma na judíokana. Je wantapa sünain, waikkaajaakalaka sünain aküjaa süchikü tü anoujaakat nünain Jesús sümüin waneeirua jieyuu eejatkalüirua outkajaain.
Eejatkalaka waneesia naꞌaka kanüliasü Lidia chejeꞌewat Tiatira oikkoot kuluulu anajüsü maꞌi jepisiiyaa oꞌulu. Je shia, kojutshi Maleiwakai sütüma. Saapajakalaka maꞌi tü aküjalaakat. Je Maleiwakai nütanatkalaka saaꞌin süpüla kacheꞌejüinjatüin süpüla tü nüküjakat Pablo. Sünoujakalaka.
Je süchikijee, woutiisakalaka shia sümaꞌaleꞌe süpüshuaꞌa süpüshi. Je süchikijee, seenajaakalaka waya shipialuꞌumüin sümaa sümüin wamüin: —Maa aka jütüjaaitpain taaꞌu sünain shiimüin tanoujasüin nünain chi Senyotkai, anashii müleka chamüinre jia keemejülein tepialuꞌu. Je waapaakalajaꞌaka sünüikü.
Shiasaꞌa soꞌu wane kaꞌi sünain chainjanain waya eere tü aashajaaleekat nümaa Maleiwa, wantiraakalaka sümaa wane wayuu piuuna kaseyuusü, ooꞌulaküt süka tü süseyuukat, tü anuu akanajülü maꞌi neerü namüin na sülaamainkana sükajee tü ooꞌulakaakat.
Shiasaꞌa tü wayuukat, wachiiruaakuu wamüsü wayakana nümaa Pablo sünain suꞌwaanajakuu sümüin sünain aküjaa wachikü: —Wayuukana naa, aꞌyataashii nümüin chi Maleiwa Miyoꞌushikai maꞌi suulia tü waneeirua eekat eein, na anaa aküjüin jümüin süchikü tü süpünoꞌukat tü oꞌttawaakat suulia müliaa saaꞌu jaainjala.
Kojuya kaꞌi sümakuu sümüin tü pütchikat. Shiasaꞌa üttapa naaꞌin Pablo sütüma tü shikiisekat, nuuyanajaakalaka sümaa nümüin sümüin tü süseyuukat: —Saaꞌu nünülia Jesucristo, tamüsü paala pia: ¡Pujuitta suulia tü jintutkat! Shiasaꞌa süchikijeechon nümüin sümüin, sujuittakalaka suulia.
Shiasaꞌa na sülaamainkana tü wayuukat, neꞌrüin sünain nnojolüitpain süpüla nakanajüinjanain neerü sükajee shiakat. Nataꞌülakalaka Pablo otta Silas. Noꞌunitkalaka naya chamüin süpaꞌamüin pülaasakat namaꞌanamüin na laülaayuukana
otta na akumajüliikana sükuaippa kasa sünain maa namüin: —Judíokana naa, neiwaꞌaja aaꞌinrü tü wayuukalüirua yaa suluꞌu tü woumainkat
sünain nekirajüin sünain akuaippaa nnojotkat achekünüin wapüleerua sünain waaꞌinrüinjatüin, wayakana romanokana.
Shiasaꞌa na wayuukana eejanakana namaꞌaleꞌeya na sülaamainkana tü wayuukat, napashajaakalaka Pablo je Silas. Shiasaꞌa na akumajüliikana sükuaippa kasa, naluwataakalaka sünain saakatünüin tü nasheꞌinkat süpüla naꞌyaajünüinjanain süka wunuꞌu.
Shiasaꞌa, süchikijee nayounjünüin, nekerotinnakalaka suluꞌumüin tü püreesaapülekat sümaa sümünüin nümüin chi kaatsetpüꞌükai: —Pikerotit na wayuukana sümaa piꞌrajüinjatüin maꞌi naaꞌu.
Je chi kaatsetpüꞌükai, naaꞌinrüin tüü yaawalajaꞌa. Nikerotirüin naya sümaa niꞌitaain naya chaꞌaya shiinaluꞌu maꞌi tü püreesaapülekat sümaa suꞌuttünüin nasaꞌa süꞌttiraluꞌupünaa wane wunuꞌu süpülajana püreesasü suulia isajüin.
Je süseꞌeruꞌu aikat, Pablo nümaa Silas, aashajaashii nümaa Maleiwakai sümaa neeꞌirajüin nümüin. Je na waneeinnua püreesashiikana, naapajüin tia.
Shiasaꞌa sükutkujaꞌalaa sümakalaka tü mmakat sümaa süneꞌetirüin maꞌi tü süsaꞌakat tü püreesaapülekat. Sujutajaakalaka tü soꞌukalüirua süpüshua. Je sujunuujaakalaka tü kaleenakalüirua noulia na püreesashiikana napüshua.
Je nüchijiraakalaka chi kaatsetpüꞌükai. Shiasaꞌa wanaa sümaa niirakaain sümüin tü soꞌukalüirua tü püreesaapülekat jutajutalüin, niyuutakalaka nüchajaruutse süpüla nuꞌuniraainjachin naaꞌin süka isajayaain na püreesashiikana naashin.
Nuꞌwaatakalaka Pablo nümüin: —¡Nnojo puꞌuniraain paaꞌin! Anaꞌaya waya wapüshua. Nnojoishii waya isain.
Shiasaꞌa chi kaatsetpüꞌükai, nüsaajitkalaka sikoꞌu anakiainjatü nüpüleerua sünain ekeroloo. Ekerotshi sünain nuwataain maꞌi. Kutkuttaꞌatshi neꞌe süka mmolüin nia. Nuꞌttakalaka nuuꞌuleepshimüin Pablo je Silas shiyaawase kojutüin naya nütüma.
Niyuꞌtkalaka naya anooipaꞌamüin sünain nüsakirüin naya: —Wayuuinnuaa, ¿kasa anaka süpüla taaꞌinrüin süpüla toꞌttaainjachin? —müshi.
Asouktüshii naya nümüin: —Pünouja nünain chi Senyotkai Jesús puꞌtteꞌennaiwa nütüma. Meenaya na eekana pümaa pipialuꞌu, müleka nanoujale, oꞌtteꞌenneena.
Shiasaꞌa naashajaakalaka nümüin otta namüin napüshuaꞌa na eekana nümaa nipialuꞌu nüchikü chi Senyotkai. Nanoujakalaka.
Shiasaꞌa chi kaatsetpüꞌükai, soꞌuleꞌe aikat tia, nuꞌlojokalaka tü nalioꞌukat. Woutiisaleekalaka nia namaa napüshuaꞌa na eekana nümaa nipialuꞌu.
Nümaashii Pablo je Silas nipialuꞌumüin. Nikitkalaka naya. Je talatüsü maꞌi naaꞌin chi kaatsetpüꞌükai otta na eekana nümaa nipialuꞌu süka nanoujainapain nünain Maleiwakai.
Shiasaꞌa wattaꞌamüin wattaꞌa maalü, na akumajüliikana sükuaippa kasa, najütakalaka waneeirua pulusiiya nünainmüin chi kaatsetpüꞌükai süpüla nüjütüinjachin nüchikü Pablo otta Silas.
Je chi kaatsetpüꞌükai, nümakalaka nümüin Pablo: —Na akumajüliikana sükuaippa kasa, najütira achikichii jia. Eekanajaꞌaka süpüla juꞌunüin süka anakat akuaippa.
Je Pablo, nümakalaka namüin na pulusiiyakana: —Wayakana, wayuu romanoshii apashii. Naꞌyaajirüin waya suꞌupala wainma wayuu sümaa nnojoliin wekeraajünüin akuaippa palajana müleka kaainjalashiire waya. Je nekerotirüin waya suluꞌu tü püreesaapülekat süchikijee. Je jooluꞌu, ¿najütiree achikichii waya sümaa nnojolüin jaralüin atüjaain waaꞌu? ¡Nnojottaa süpüla tia! ¡Anashii müleka nantüle nayakana sünain ajütaa wachikü!
Je na pulusiiyakana, naküjakalaka tüü namüin na akumajüliikana sükuaippa kasa. Je mmotkalaka naya süka naapüin nachikü Pablo nümaa Silas sünain wayuuin naya romano apashii. Süka jamüin, nnojotsü aapünüin sünain shiꞌyaajünüinjatüin wane wayuu romano sünain nnojolüin shikeraajünüin akuaippa palajana.
Noꞌunakalaka na akumajüliikana sükuaippa kasa sünain achuntaa süpüla jaliainjanain naya naaꞌin Pablo je Silas. Najütakalaka nachikü sümaa nachuntüin namüin süpüla nojuittajanain suluꞌujee tü mmakat.
Je nojuittapa Pablo nümaa Silas suluꞌujee tü püreesaapülekat, noꞌunakalaka shipialuꞌumüin Lidia. Je süchikijee neꞌrüin na anoujashiikana otta nachijireꞌerüin naaꞌin, noꞌunakalaka yalejee.
Je sünain tü waraittaa naainjakat Pablo nümaa Silas, alatüshii naya suluꞌupünaa tü pueulokalüirua Anfípolis otta Apolonia. Je yala süchikijee, antüshii naya suluꞌumüin tü pueulokat Tesalónica eejatüle napüla wane ekirajülee na judíokana.
Je Pablo maa aka tü nükuaippapüꞌükat waneepia, oꞌunüshi nia suluꞌumüin tü ekirajüleekat. Je soꞌuwai tü kaꞌi neemeraakat oꞌu na judíokana, aashajiraꞌawaishi nia namaa na judíokana soꞌu apünüin semaana.
Nüküjain namüin jamaluꞌulüin tü sümakat tü karaloukta nüchikimaajatkat Maleiwa nooꞌopünaa Cristo chi Nüneekajalakai Maleiwa otta sünain pansaain maꞌi sütüma sünain müliainjachin nia, nuꞌutünajachin aaꞌin otta nüsoꞌiraainjachin aaꞌin süchikijee. Müshi nia namüin: “Chi wayuu Jesús taküjakai achikü jümüin, niaꞌa chi Nüneekajalakai Maleiwa”.
Eekalaka anoujain noꞌuluku na judíokana sünain naꞌataꞌaleꞌeinya namaa Pablo otta Silas. Je eesü anoujain kojuya tü wayuu griegokat, wayuu kojutakat atüma Maleiwakai, otta kojuya jieyuu anoujasü, süchooin wayuu anapüisü.
Nayasaꞌa na judío eekai manoujain, achunjasü naaꞌin sütümajee neꞌrüin wainma wayuu sünain anoujaa. Nakotchojookalaka nanainmüin wane wayuuirua, tü wayuu warai müsükat neꞌe, süchiꞌrakat mmapaꞌa. Shiasaꞌa naainjala, nashüküjakalaka saaꞌin tü wayuukalüirua sulujutkat tü pueulokat. Nashutakalaka saaꞌu nipia Jasón sünain achajawaa nüchiki Pablo nümaa Silas shiiꞌiree nayuꞌleein naya shiꞌipamüin tü wayuukalüirua.
Shiasaꞌa süka nnojoliin nantüin nanain yala, niakalaka nasirüin Jasón namaa noꞌuluku na anoujashiikana sünain nantirüin naya nanainmüin na laülaayuukana suluꞌu tü pueulokat. Nantirüin naya sünain namüin nekiiseruꞌu: “Wayuukana naa, amojujashii sükuaippa wayuukat sainküin mmakat süpüshuaꞌa. Je jooluꞌu antüshii naya yaamüin süpüla müinjanain waya natümaya.
Je Jasón, nüntirüin naya nipialuꞌumüinyaꞌasa. Napüshuaꞌa nayakana, neꞌra amüinrü tü nuluwataakat anain chi romano laülaashikai saaꞌu mmakat süpüshuaꞌa, chi Césarkai. Eetaalain naashin, wane aluwataashi saaꞌu wayuu kanüliashi Jesús”.
Shiasaꞌa tü wayuukalüirua otta na laülaayuukana, naapapa tüü, mojushiijaasü namüin süchikü tü naaꞌinrakat otta aashichijaashii sütüma.
Je saaꞌu napütüin neerü napüla na laülaayuukana suꞌuyaawa naapüin nanüikü namüin sünain nnojoleerüin sülatüin süchukuaꞌa tü alatakat paala, ajütüna achikichii naya.
Nayasaꞌa na anoujashiikana, najütamaatüin aipaꞌachiirualeꞌeya Pablo nümaa Silas chamüin chaꞌaya Bereamüin. Je nantapa Bereamüin, oꞌunüshii naya suluꞌumüin tü ekirajüleekat na judíokana. Je yala, aküjashii naya tü nünüikikat Maleiwa.
Je na judío yalajanakana, wayuu naya anashii, atüjashii akoutiraa pütchi. Nnojoliishii müin aka naaꞌin na Tesalónicajeꞌewaliikana. Kapülakalaka naaꞌin naapüin tü pütchikat. Naashajeꞌerawalin waneepia tü karaloukta nüchikimaajatkat Maleiwa süpüla natüjaainjatüin saaꞌu müleka müleꞌeya tü münakat namüin.
Eekalajaꞌaya kojuya noꞌuluku nayakana anoujain. Kojuya noꞌuluku na wayuu griegokanaya anoujaka, makai aka chira wayuu toolo otta türa wayuu jierü, jieyuu süchooin wayuu anapüisü.
Nayasaꞌa joo na judío Tesalónicajeꞌewaliikana, natüjaapa naaꞌu Pablo sünain chain nüküjain süchiki tü nünüikikat Maleiwa suluꞌu tü pueulokat Berea, oꞌunüshii naya chamüin sünain nashüküjüin tü wayuukalüirua chajatkat suluꞌu tü pueulokat nooꞌomüin Pablo.
Otta na anoujashiikana, najütamaatüin Pablo palaairukumüin. Je Silas nümaa Timoteo, makatüshii yala Berea.
Je na oꞌunakana nuꞌuyaajanayaain Pablo, wattashii nümaa suluꞌumüin tü pueulokat Atenas. Je yalejee aleꞌejüshii naya sümaa nünüiki Pablo nümüin Silas otta Timoteo sünain nantiraamaatüinjanain nümaa maalü.
Sünain chain Pablo Atenas aꞌatapajüin Silas otta Timoteo, mojushiisü nümüin tü joulüin suꞌuyaakua kasa maleiwayaakat atümaa sainküinpünaa tü pueulokat.
Mayaainjeꞌe aashajiraꞌawalin nia suluꞌu tü ekirajüleekat namaa na judíokana otta namaa na wayuu griegokana eekai kojutüin atüma chi Maleiwakai maa akaapüꞌü nütüma waneepia, mataajaꞌa nia chaꞌaya pülaasüpaꞌa sümaa türa eekai süntüin yalamüin, aashajiraashi waneepia.
Mataajaꞌa noꞌuluku na wayuu ekirajaakana sünain tü nekirajakat anain na wayuu kanüliakana Epicúreos otta na kanüliakana Estoicos, peꞌipoloojiraꞌawaishii naya nümaa süka nanüikü. Müsü nanüiki waneeirua: —¿Kasakai naashajaaka achikü chi koyooroloikai? Otta waneeinnua müshii: —Süchikimaajachi maleiwairua naata kamaleiwaseshii. —müshii naya süka nüküjain Pablo süchikü tü pütchi anasükat nüchikü Jesús otta süchikü tü osoꞌirawaakat aaꞌin.
Niasaꞌa niakai natüma, noꞌunitkalaka nia nanainmüin na laülaayuukana suluꞌu tü pueulokat suluꞌumüin tü noutkajaalekat tü kanüliakat Areópago, eeinjachire nia apansaajinnüin sooꞌopünaa tü naashajaakat achikü. Asakinnüshijaꞌa nia sünain nümünüin amüin: —Püküja wamüin kasain wayuu ekirajaa jeket tü püntitkat wanainmüin,
tü paashajaain wamüin süchikü wane kasa waneejatü maꞌi. Watüjawee aaꞌulu jamaluꞌulüin.
(Napüshuaꞌa na wayuu nepiajanakana suluꞌu Atenas otta na wayuu naatajanakana kepiakana yaa suluꞌu, aapajeeshii otta aashajaweeshii maꞌi waneepia süchikü türa kasa eekai jeketüin maꞌi.)
Niasaꞌa Pablo, nülatakalaka pasanainmüin süpüla aashajawaa sümüin tü wayuukalüirua eejatkat suluꞌu tü kanüliakat Areópago. Müshi nia namüin: —Wayuuinnuaa, yaajeꞌewaliikana suluꞌu Atenas, sünainjee süpüshuaꞌa tü teꞌrakat, wayuu jia kojuta atümachii maꞌi tü jümaleiwasekalüirua.
Süka jamüin, sünain tananajaꞌalüin tü juꞌwaajülekalüirua tü jümaleiwasekalüirua, tanta anainrü yala wane ashajuushi sünain wane ipa eere jaapüin kasa sümüin tü jümaleiwasekalüirua. Müsü mayaa:  Ajaa, chi Maleiwa juꞌwaajakai sünain nnojolin jiꞌraajüin nia, nia taashajaainjachikaꞌaya achikü jümüin jooluꞌu.
“Chi Maleiwa kakumalakai tü sirumakat sümaa süpüshuaꞌa tü kasa eekat chaa iipünaa, tü mmakat sümaa tü kasa eekat süpaꞌa, otta tü palaakat sümaa tü kasa eekat shiroku, nia laülaashikaꞌaya saaꞌuirua. Nnojoishi nia kepiain suluꞌu miichi saainjanainkat wayuu süpüla aꞌwaajiain nia.
Nnojotsü kasain choꞌujaain nümüin süpüla jaralinjaittaain wayuu jooluꞌu akaalinjainjachin nia. Nia aapakaꞌaya wamüin kataa oꞌu, nia aapakaꞌaya tü jouktai wasanatkat aka waaꞌin otta kasakat süpüshuaꞌa.
“Nünainjee waneeshia wayuu, naainjüin tü wayuukalüirua süpüshuaꞌa, tü wattakat saalin shiꞌipapaꞌa sainküin mmakat, süpüla eeinjatüin shia süpaꞌa. Süpülapünaa naainjain shia, niꞌitaatüjülia sükaꞌiya otta tü shipiapalainjatkat.
Nükumajüin shia Maleiwakai süpüla süchajaainjachin nüchikü, kamaꞌache süntüle nünain müleka süchajaale maꞌi nüchikü. Nnojoishijasa wattain Maleiwakai woulia waneꞌewai wakua.
Müsü wane pütchi: ‘Süka jamüin, nünain Maleiwakai, katoꞌuchii waya, waraittüshii waya otta wayuushii waya’. Müsü nanüiki waneeirua noꞌuluku na jüpüshi atüjashiikana: ‘Nüpüshi waya chi Maleiwakai’.
“Sünain nüpüshin waya Maleiwakai, nükumajala waya. Nnojoliijaꞌa waya süpüla weꞌitaainjachin nia sünain mataalain aka nia saaꞌin suꞌuyaakua kasa eekai shiyujalain wayuu shikiiruꞌujee neꞌe, türa eekai saainjuushin süka ooro, pülaata, otta ipa.
Nnojotsü kasalajanapüꞌüin sümüin wayuu nütüma Maleiwa tü matüjüinwaakat naaꞌu. Aluꞌujasaꞌa jooluꞌu, nuluwataain sümüin wayuukat süpüshuaꞌa otta süpaꞌa mmakat süpüshuaꞌaya sünain suuꞌulaainjatüin suulia saainjala otta sünoujainjatüin nünain.
Süka jamüin, Maleiwakai, niꞌitaain wane kaꞌi nikeraajüinjatkat oꞌu sükuaippa tü wayuukalüirua süpüshuaꞌa süka wane sükuaippa pansaasü. Nikeraajüinjatü nükajee wane wayuu niꞌitaala süpüla. Niiꞌiyatüin sümüin wayuukat süpüshuaꞌa, sükajee nüsoꞌireꞌerüin naaꞌin, sünain shiimain niain niꞌitaalain”.
Je noꞌuluku na eejanakana, naapapa süchiki tü osoꞌirawaakat aaꞌin, nemeꞌerainpalashi Pablo. Otta waneeirua, müshii neꞌe: —Waapajeeria taa türa soꞌuweena wane kaꞌi.
Nuꞌunakalaka Pablo namaꞌanajee.
Nayasaꞌa waneeinnua, acheꞌinraashii nümaa otta nanoujakalaka nünain Jesús. Je naꞌaka na anoujakana, eejachi Dionisio, wane noꞌuluku na laülaayuu sulujunakana tü kanüliakat Areópago otta eejatü wane jierü kanüliasü Dámaris otta waneeirua sooꞌomüin.
Je süchikijee tüü, ojuittüshi Pablo Atenasjee, oꞌunüin nia chamüin suluꞌumüin tü pueulokat Corinto.
Je yala, antiraashi nia nümaa wane wayuu judío kanüliashi Aquila. Je nia nümaiwa, chejeꞌewai suluꞌujee tü mmakat Ponto. Je Aquila sümaa tü nuꞌwayuusekat kanüliasü Priscila, palit kaꞌi paala, antüshii naya suluꞌujee tü mmakat Italia, eejeejanale naya ojuittüin sütümajee tü kasa nuluwataakat anain Claudio, chi laülaashikai saaꞌu mmakat süpüshuaꞌa. Nuluwataain sünain sujuittüinjatüin süpüshuaꞌa tü wayuu judíokalüirua suluꞌujee Roma. Je Pablo, oꞌunüshi sünain awaraijawaa naaꞌuirua.
Shiasaꞌa süka müinya aka neꞌe tü naꞌyataainkat tü niꞌyataainkat, tü aainjülüükat loona ojotonnokat süpüla miichin, makatakalaka nia yala namaa sünain niꞌyataajiraain namaa.
Je sükaꞌiyoꞌuwai tü kaꞌi neemeraakat oꞌu na judíokana, Pablo, oꞌunawaishi suluꞌumüin tü ekirajüleekat na judíokana, eere nia sünain aashajirawaa nüchikü Jesús sümaa tü judíokalüirua otta tü griegokalüirua shiiꞌiree sünoujeein tü nümakat.
Shiasaꞌa nüntapa Silas otta Timoteo chejeechikü Macedoniajee, oꞌttüshi Pablo sünain aküjaa waneepia süchikü tü nünüikükat Maleiwa. Nüküjain sümüin tü judíokalüirua tü nütüjaakat aaꞌu nooꞌopünaa Jesús sünain niain chi Nüneekajalakai Maleiwa.
Je nayakana, achechajaashii nuulia otta mojusü nanüikü nümüin. Niasaꞌa Pablo, noꞌotojooin nüsheꞌin suꞌuyaawa niyuꞌlaain noulia otta nümakalaka namüin: —Jüsirajiraajaꞌa jümata jükuaippa müleka amülouire jaaꞌin. Nnojoishijaꞌa tayaichipain kasirüin jia saaꞌu jiyouktüin tamüin tü nüchikükat Cristo taküjakat jümüin. Yaajee jooluꞌu, oꞌuneechi taya nanainmüin na gentilekana.
Ojuittaashi nia suluꞌujee tü ekirajüleekat, oꞌunüshi nipialuꞌumüin wane wayuu kanüliashi Ticio Justo, kojuta atümachi Maleiwakai otta kepiashi yaa süꞌütpaꞌa tü ekirajüleekat.
Otta Crispo, wane sülaülashi tü ekirajüleekat, anoujashi nünain chi Senyotkai sümaꞌaleꞌeya süpüshuaꞌa tü eekat nümaa nipialuꞌu. Akaꞌaya kojuya na Corintojeꞌewaliikana anoujashii sünain woutiisaleꞌeinya naya naapapa tü pütchi nüküjakat Pablo namüin.
Shiasaꞌa soꞌu wane ai, Pablo, niꞌrataalain naaꞌin chi Senyotkai saꞌwai sünain nümüin nümüin: “Nnojo piyoꞌujaain aaꞌin. Ayata pia sünain aküjaa tü pütchikat. Nnojo piyüꞌülaain.
Süka jamüin, eeshi taya pümaa otta nnojoleerü jaralüin jamüin atüma pia. Yaa suluꞌu tü pueulokat, wainmayülia wayuu toꞌtteꞌerajatkat”.
Makatakalaka Pablo yala Corinto süpüla wane juya shiatapünaamüin sünain ekirajaa na wayuukana sünain tü nünüikükat Maleiwa.
Shiasaꞌa naainjala na judíokana, wanaa sümaa niain Galión laülaashin suluꞌu tü mmakat Acaya, oonoojiraashii naya nikiirajee Pablo. Noꞌunitkalaka nia laülaapialuꞌumüin eere nükumajüin Galión sükuaippa wayuu.
Namakalaka nümüin chi laülaashikai: —Wayuukai chii, nikirajaꞌalüin tü wayuukalüirua shiiꞌiree kojutüin Maleiwakai sütüma suluꞌu wane akuaippaa naata suulia tü aluwataanakat anain waya.
Nnojoliiwaꞌaya nüsouktüin Pablo, nümakalaka Galión sümüin tü judíokalüirua: —Müleka nnojoireje nikeraajüin tü waluwataakat anain wayakana romanokana otta müleka naaꞌinrüle wane kasa eekai mojuin maꞌi makat aka oꞌutaa wayuwaꞌin, taapajüinjeꞌeya süpüshuaꞌa tü jünüikükat jiakana judíokana.
Akaajasaꞌa süka jüꞌülüjiraain süchiirua tü pütchi ekirajünakat, süchiirua anüliee otta süchiirua tü aluwataanakat anain jiakana judíokana, nnojoijaꞌa taya oꞌttajachin sünain süpüla takumajainjatüin sükuaippa. ¡Jukumaja neꞌe sükuaippa jiakana!
Je Galión, nüjünaakalaka naya yalejee.
Nayasaꞌa napüshuaꞌa na wayuu nnojoliikana judíoin, napashajaakalaka Sóstenes, wane laülaashi suluꞌu tü ekirajüleekat. Natunain nia yalaꞌaya nuꞌupala Galión otta nnojotsü kasajatüin nümüin Galión tü naaꞌinrakat nüka.
Je eesü nükaꞌiya Pablo makatüin paala yala suluꞌu tü pueulokat Corinto. Je mapa, aküjashi süchikü oꞌunaa namüin na anoujashiikana. Niakai nümaa Aquila otta Priscila, oꞌunüshii suluꞌu anua chai nakua suluꞌumüin tü mmakat Siria. Nnojoliiwaꞌaya noꞌunüin, noojirüin Pablo tü nikiikat chaꞌaya suluꞌu tü pueulokat Cencrea. Süka jamüin, naapüin nünüikü paala nümüin Maleiwakai sünain nümüin: “Müinjateerü tatüma wane kasa pümüin”. Je jooluꞌu noojirüin shia suꞌuyaawa nikeraajüitpain tü nümakat paala nümüin Maleiwakai.
Je nantapa suluꞌumüin tü pueulokat Éfeso, eꞌipünaanüshi Aquila sümaa Priscila nütüma Pablo yala süpüla makatüinjanain. Je niakai, oꞌunüshi suluꞌumüin tü ekirajüleekat, eejachire nia aashajiraain sümaa tü wayuu judíokalüirua, outkajaakat yala suluꞌu.
Je na wayuukana, aꞌalijinnayaashijeꞌe Pablo natüma shiiꞌiree yaleein paala nia namaa süpüla kojuya kaꞌi. Je niakai, niyoukta achiküt.
Oꞌunüshi namaꞌanajee sünain nümüin namüin: “Müleka nücheküle Maleiwakai, aleꞌejeechi taa taya tachukuaꞌa sünain awaraijawaa jaaꞌu”. Je süchikijee, oꞌotowaajaꞌa nümüin Pablo suluꞌu anua. Oꞌunüshi niajaꞌa yalejee Éfesojee.
Je nüntapa Cesareamüin, oꞌunüshi Jerusalénmüin sünain awaraijawaa naaꞌu na anoujashiikana suluꞌu tü outkajaaleekat chaꞌaya. Je yalejee, oꞌunüshi Antioquíamüin.
Je kojuya kaꞌi süchikijee, oꞌunüshi nia nuchukuaꞌa sünain alataa suluꞌupünaa waneꞌewai sukua tü pueulokalüirua suluꞌukat tü mmakat Galacia otta Frigia. Alatapünaꞌawaishi nia sünain atütajaa naaꞌin na anoujashiikana sulujunakana tü mmakalüirua.
Je suꞌunnaa kaꞌikat tiairua, antüshi Éfesomüin wane wayuu judío kanüliashi Apolos. Je nia, wayuu chejeꞌewai suluꞌujee tü pueulokat Alejandría. Wayuu nia atüjashi maꞌi aashajawaa otta eꞌraajashantashi tü karaloukta nüchikimaajatkat Maleiwa.
Eꞌikuushi nia sünain tü wopu nünainjeejatkat chi Senyotkai. Aashajaashi nia suluꞌu wane yaletaataa aaꞌin sünain ekirajaa suluꞌu wane sükuaippa lotüsü maꞌi süpüshuaꞌa tü nütüjaakat aaꞌu nooꞌopünaa Jesús, mayaainjeꞌe shiain neꞌe nütüjaain aaꞌu, tü nikirajakat anain Juan wanaa sümaa nuwoutisaajüin wayuu süpüla ayaawajawaa suulia saainjala.
Apolos, aashajaashi sümaa yalayalaa aaꞌin suluꞌu tü ekirajüleekat na judíokana. Shiasaꞌa naapapa Aquila sümaa Priscila tü nikirajakat anain, nakatalüin nia nümüiwa süpüla naküjain süchikü nümüin tü kasa nnojoliyütkalia nütüjaain aaꞌu sooꞌopünaa tü wopu niꞌitaakat Maleiwa süpüleerua wayuu.
Je nüküjapa Apolos süchikü oꞌunaꞌiree suluꞌumüin tü mmakat Acaya, na anoujashiikana, namüshi nia sünain anain namüin tü keeꞌireekat naaꞌin. Nashajakalaka wane karaloukta namüin na anoujashii chajanakana chaꞌaya, süpüla kapülainjachin nia naaꞌinrua nüntapa nanainmüin. Je nüntapa Acayamüin, nükaaliijain maꞌi na anoujashiikana, na ainkakana anoujaa sükajee anamiain Maleiwakai namüin.
Je süka wane nünüikü kaaꞌusü maꞌi, peꞌipoloojiraashi nia sümaa tü judíokalüirua suꞌupala süpüshuaꞌa tü wayuukalüirua. Je shiairua, nnojotsü eejiraain nümaa süka niiꞌiyatüin maꞌi sümüinrua tü kasa nnojotkat jamüinjatüin ooꞌopünaa sünüikü. Otta sükajee tü karaloukta nüchikimaajatkat Maleiwa, niiꞌiyatüin sümüin süpüshuaꞌairua sünain niainya Jesús chi Nüneekajalakai Maleiwa.
Wanaa sümaa chain Apolos suluꞌu Corinto, chashi Pablo alatüin suluꞌupünaa tü pueulokalüirua süꞌlatiraluꞌukat tü uuchikalüirua, antatataalain nia süchikijee Éfesomüin. Je yala, nünta anainchii wane anoujashii.
Je Pablo, nüsakirüin naya: —¿Antüshi chi Naaꞌinkai Maleiwa suluꞌu jaaꞌin wanaa sümaa jikerolüin sünain anoujaa? Je nasouktakalaka nümüin: —Eeyaa neꞌe waapüin nüchikü chi Naaꞌinkai Maleiwa sünain eein nia.
Nüsakitkalaka naya Pablo nüchukuaꞌa: —¿Kasasaꞌa ekirajünaka anain jia wanaa sümaa juwoutisaajünüin? Asouktüshii nayakana nümüin: —Sünain tü nikirajakat anain Juan wanaa sümaa nuwoutisaajüin wayuu.
Nümakalaka Pablo namüin: —Aa shiimain. Juan, nuwoutisaajüin wayuu süpüla ayaawajawaa suulia saainjala sümaa nümüin sümüin sünain sünoujainjatüin nünain chi eweeteechikai mapa nüchiiruajee. Sünain naashajaain nüchikü chi eweeteechikai nüchiiruajee, nia naashajaaka achikü Jesús. Niakalaka sünoujainjachin anain wayuu.
Je naapapa tüü, awoutisaajitshii naya saaꞌu nünülia chi Senyotkai Jesús.
Je niꞌitaapa najapü Pablo naaꞌuirua, antüshi chi Naaꞌinkai Maleiwa suluꞌumüin naaꞌinrua nayakana. Naashajaakalaka pütchi naatajatü sünain naküjaleꞌeinya nünüikü Maleiwakai.
Eeshii na wayuukana maa aka poloo piammüin napüshuaꞌa.
Eeshi Pablo yunnatüin süpüla apünüin kashi suluꞌumüin tü ekirajüleekat na judíokana, eejachire nia aashajiraain sümaa tü wayuukalüirua, sünain meimolüin naaꞌin, sooꞌopünaa tü nükuaippakat Maleiwa sünain aluwatawaa shiiꞌireꞌeyaa sünoujeein tü nümakat.
Nayasaꞌa waneeinnua, sütümajee ichein maꞌi naaꞌinrua, nnojoishii anoujeein, shia eeka neꞌe mojuin nanüikü sümüin tü Wopu nünainjeejatkat Jesús suꞌupala tü wayuu outkajaasükalüirua yala. Je Pablo, akatalaashi noulia namaa na anoujashiikana suluꞌumüin tü nikirajülekat Tirano. Nnojoitpa Tirano sünain ekirajaa, ekerolowaishi Pablo namaa na anoujashiikana suluꞌumüin tü ekirajüleekat. Je yala süpüla kaꞌikat süpüshuaꞌa, aashajiraꞌawaishi nia sümaa wayuu.
Eeshi nia maa aka piama juya sünain naaꞌinrüin tia. Je sükajee tia, tü wayuukalüirua süpüshuaꞌa yalajatkat kepiain suluꞌu tü mmakat Asia, makat aka judío otta nnojotkat judíoin, saapüin tü nüchikükat chi Senyotkai Jesús.
Je nükajee Pablo, naaꞌinrüin Maleiwakai watta saalin kasa nütüjakat apüleerua nümüiwa.
Alüꞌüjünüsüjaseꞌe sünainmüin tü ayuuisükalüirua süpüshi nüsheꞌinpalajana Pablo nünainpüꞌükat süpüla aꞌyatawaa otta wane nüpanyeetseirua. Je sükajee tüü, tü ayuuisükalüirua, anasü. Otta ojuittaasü yolujaa süleꞌeruꞌujee tü kaleꞌeruꞌusükalüirua yolujaa sütüma tia.
Shiasaꞌa naainjala wane judíoirua waraittawaishii sünain ayujaa yolujaa süleꞌeruꞌujee wayuu, nooꞌulaküin jooluꞌu nachuunajüin nünülia chi Senyotkai Jesús sünain tü ayujaakat. Müshii naya sümüin tü yolujaakat: “Saaꞌu nünülia Jesús, chi nüküjakai achikü Pablo, tamüsü pia sünain pujuittajatüin”.
Otta noꞌuluku na aꞌyataakana sümaa tüü, wane akaratshishii wayuu nüchooin wane wayuu judío kanüliashi Esceva. Je chi wayuukai, wane laülaashi naꞌakajee na sacerdote judíokana.
Shiasaꞌa soꞌu wane kaꞌi, nantiraakalaka nümaa wane wayuu kaleꞌeruꞌushi yolujaa, chi anii nayuꞌlüinjachin aleꞌeruꞌujee yolujaa süka nünülia Jesús naajüin. Shiasaꞌa süsouktakalaka tü yolujaakat nüleꞌeruꞌujee namüin: “Teꞌraajüin Jesús. Tatüjaa aaꞌuchi jaralin Pablo. ¿Jaraliijaꞌa joo jiakana?”.
Müshi nia namüin sünain nuwanaajaꞌaleꞌeinya nooꞌomüinrua. Awataashijeseꞌe nia nooꞌomüinrua sünain nükanajüin nayainnua. Müliashantashii maꞌi naya nütüma. Awatawaꞌain müshii masheꞌinyoule sümaa nalioꞌu nütüma yalejee suluꞌujee türa miichikat.
Süpüshuaꞌa tü wayuu yalajatkat kepiain suluꞌu Éfeso, wayuu judío otta nnojotkat judíoin, saapa achiküt tüü. Je mmolojüshii maꞌi naya sütüma. Je sünainjee tia, kojutsü amüinyüü nüchikü chi Senyotkai Jesús.
Je kojuya na anoujainapakana aküjakana joo süchikü süpüshuaꞌa tü kasa mojusü naaꞌinrapüꞌükat paala. Nalatira achiküt tia suꞌupala wayuukat süpüshuaꞌa.
Je kojuyataajaꞌa na eekai naꞌyataapüꞌüin sünain outsüü, nantirüin tü nakaralouktase sükuaippamaajatkat tü outsüükat. Nantirüin shia süpüla naꞌajüinjatüin yala suꞌupala süpüshuaꞌa tü wayuukalüirua. Je shiyuꞌnnakalaka jerain maꞌi tü süliakat süpüshuaꞌa. Eetaasüjaꞌa ojuittüin 50.000 neerü pülaata tü süliakat.
Je sükajee tüüirua, ayurulaasü maꞌi tü nüchikükat chi Senyotkai Jesús. Otta shia, maapünaajuu amaalü maꞌi.
Je süchikijee süpüshuaꞌa tüü, nüchuntüin oꞌunaꞌiree Pablo Jerusalénmüin sümaa nülatajachin Macedoniapünaa otta Acayapünaa. Otta jülüjasü naaꞌin oꞌunaa Jerusalénjee chamüin suluꞌumüin tü pueulokat Roma.
Nüjütakalaka palajana nüpüleerua piamashii na akaalinjüliikana nia chamüin Macedoniamüin. Naya nüjütaka Timoteo otta Erasto. Otta niakai, makatüshi yala paala suluꞌu tü mmakat Asia.
Je suꞌunnaa kaꞌikat tiairua chaꞌaya suluꞌu Éfeso, aashichijaashii maꞌi na wayuu chajanakana sünainjee kojuyain wayuu oꞌttakat sünain anoujaa nünain Jesús.
Tüü, nüshüküla akuaippat wane wayuu kanüliashi Demetrio. Je nia, wane wayuu ojojüi kachueera pülaata süpüla naainjiain shia suꞌuyaakuachen tü miichi eere suꞌwaajünüin tü maleiwayaasü kanüliakat Artemisa. Je niakai, walaasü maꞌi nütüma tü aꞌyataasükalüirua nümaa sünain.
Je wayuukai chii, nükotchojokalaka na wayuu aꞌyataakana nümaa sünain otta na wayuu makanajaꞌa aka nükuaippa sünain tü aꞌyatawaakat sünain nümüin namüin: —Wayuuinnuaa, jütüjaa aaꞌulu sünain anain waya saaꞌu tü wakanainkat sünainjee aꞌyatawaakat tüü.
Maa aka jiꞌrüin otta jütüjaain saaꞌu, chi wayuu Pablo münakai, yootokuu müshi nia sünain nnojolin maleiwain tü maleiwa saainjalakat wayuu. Sükajee tü nikirajakat anain, wainma wayuu nuꞌwanajeꞌeraka aaꞌin. Nnojotsü shiachoin neꞌe yaꞌaya suluꞌu Éfeso sümüiwa, maleesia suluꞌupünaa süpüshuaꞌa tü mmakat Asia.
Tajak, kapüleejeetsa tüüjeꞌe, eesü süpüla nnojolin joo shiyalajeein tü wayuukalüirua tü waꞌyataakat anain. Nnojotsü shieerüin neꞌe amüloulin ojutpala tü suꞌuyaakuakat tü waꞌwaajülekat tü wamaleiwasekat, alataleejeeria maꞌi müleka shiale amüloulin sujutpala tü waꞌwaajülekalüyaꞌasa. Je yalejee, eejeerü süpüla shiain amüloulin ojutpala tü wamaleiwasekat Artemisa, tü kojutkat sütüma wayuu yaꞌaya Asia otta sainküin mmakat süpüshuaꞌa.
Je na wayuukana naapapa tü nümakat, aashichijaashii maꞌi naya sünain naꞌwaanajaain maꞌi. Müshii naya nekiiseruꞌu: —¡Anashaatasü maꞌi Artemisa, tü wamaleiwasekat wayakana Éfesojanakana!
Je tü wayuukalüirua sulujutkat tü pueulokat, maatsü jamakai saaꞌinrua. Awatawaꞌain müsü, kookotoꞌoin müsü otta najaraittapünawaꞌain namüshi Gayo otta Aristarco, piamashii wayuu chejeꞌewalii Macedonia. Je naya, nümaajana Pablo nuꞌuyaajanain. Ajaraijünüshii naya sütümairua chamüin suluꞌumüin tü suutkajaalekat tü wayuu chejeꞌewatkat suluꞌujee tü pueulokat.
Je Pablo, ashuteesü naaꞌin saꞌakamüin tü wayuukalüirua shiiꞌiree naashajaweein sümaa, akaisaꞌa nnojolin nooꞌulaain nia na anoujashiikana.
Je noꞌuluku na laülaayuukana suluꞌu tü mmakat Asia, nütünajunnuu Pablo. Mataajaꞌa naainnua, aluwataashii nanüikü nümüin sünain nnojolin nüshutajachin saꞌakamüin tü wayuukalüirua süpüla aashajawaa sümaa.
Yaakalajasa tü wayuukalüirua müin jamakai saaꞌinrua sünain tü jutkataakat. Waneeinnua, naata kasa namakat nekiiseruꞌu suulia tü namakat na wane neꞌipa. Kojuya maꞌi tü matüjaꞌainreekat saaꞌu kasain suutkajaain apüla.
Je na judíokana, nojuta achikichi Alejandro shiiꞌiree nülatajachin sünain aashajawaa. Je nülatapa, süküjain nümüin suꞌuluku tü wayuukalüirua kasain wayuu tü alatüin yala. Je nuchuntakalaka süka najapü namüin na wayuukana nakoꞌulaainjanain, süpüla naashajaainjachin shiꞌipamüin tü wayuukalüirua sünain nnojolüin nasirüin na judíokana tü alatakat.
Shiasaꞌa tü wayuukalüirua sütüjaapa naaꞌu sünain judíoꞌinya neꞌe nia, aꞌwaanajaasü maꞌi shiairua maa aka süpüla piama oora. Müsü shiairua: “¡Anashaatasü maꞌi Artemisa, tü wamaleiwasekat wayakana Éfesojanakana!”.
Niasaꞌa chi sülaülashikai tü outkajawaakalüirua sütüma wayuu yaa suluꞌu tü pueulokat, niimaleꞌetpa saaꞌin tü wayuukalüirua, müshi nia sümüinrua: “Wayuuinnuaa yaajanakana suluꞌu Éfeso, wayuukat sainküin mmakat süpüshuaꞌa, sütüjaa aaꞌulu sünain wayain wayakana, yaakana suluꞌu Éfeso, aaꞌinmajüinjanain tü miichi waꞌwaajülekat Artemisa tü wamaleiwase anasükat otta tü ipa suꞌuyaakua ojutuusükat sirumaluꞌujee.
Nnojotsü süpüla jaralin ‘Nnojottaa’ müin sümüin sünain wajapuluꞌuin tüü. ¡Jiimalaa jümata! ¡Nnojo maaꞌin jaaꞌin sünain aaꞌinraa wane kasa eekai mojuin!
Wayuukana naa jüntitkana, nnojoishii aꞌluwajüin kasa suluꞌujee tü aꞌwaajüleekat otta nnojoishii naya mojuin anüiküyaa sümüin tü wamaleiwasekat.
“Eere wane kasa mojushiikat nümüin Demetrio sünainjee jaralü yaa otta namüin na aꞌyataalii wanaawakana aꞌyataain nümaa, eeshii na sülaülashiikana mma süpüla tia. Naküja süchikü namüin chamüin suluꞌumüin tü laülaapiakat. Je yala, naajeerüjaꞌa tü nanüiküjiraa naaꞌu waneꞌewaire nakua.
Otta kasalejeꞌe tü jaashajaweein achiküya, atüjasü jüntiraa wanainmüin süpüla wakumajiraainjatüin sükuaippa sünain tü outkajawaa waaꞌinrakat waneepia.
Sükajee neꞌe joo tü alatakat, eesü süpüla ‘Ayaleraashii naya wooꞌomüin’ wamünüin neꞌe sütüma tü laülaayuu romanokat. ¿Kasataaleerü wanüiküka wasakinnüle sütüma tü romanokalüirua sünain kasanainjeein wamüin tü aashichijawaakat?”.
Kettaapa naashajaain tüü, nujuteꞌerüin tü jutkataakat.
Niꞌrapa Pablo sünain shiimalaain naashichin na wayuukanairua, neenajirüin na anoujashiikana süpüla naashajaainjachin namaa süpüla nachecherüinjatüin naaꞌin sünain anoujaa. Je süchikijee, apütaashi nia napüla je oꞌunüshi nia chai nukua suluꞌumüin tü mmakat Macedonia.
Alatüshi nia suluꞌupünaa tü pueulokalüirua suluꞌukat tia mmakat sünain akatsinjaa naaꞌin na anoujashiikana süka wainma pütchi. Je yalejee, oꞌunüshi chamüin Greciamüin.
Je yala, makatüshi süpüla apünüin kashi. Oꞌunajachichi maꞌi nia suluꞌu anua chamüin Siriamüin, nütüjaapa saaꞌu anajiraain nanüikü na judíokana nikiirajee. Soꞌujee tia, nümakalaka aaꞌin: “Anakajaꞌa tasaajaale mmakat süchukuaꞌa Macedoniapünaa süpüla tantajachin Siriamüin”.
Oꞌunüshii wayuukana naa nümaa süpüla nuꞌuyaajanain: Sópater, chi chejeꞌewaikai Berea, nüchonkai Pirro, Aristarco otta Segundo chejeꞌewaliikana Tesalónica. Eeshi Gayo chejeꞌewaikai Derbe. Eejachi Timoteo otta eejana Tíquico je Trófimo, chejeꞌewaliikana suluꞌujee Asia.
Je naainnua wawalayuukana, neꞌipünaain Pablo Filipos. Je nayakana, lotüshii Troasmüin, eere waya naꞌatapajüin.
Je wayakana, süchikijee sükaꞌiya tü miꞌiraa ekaanapüꞌükat anain tü pan maꞌakasatkat soolojia, oꞌunüshii waya yalejee Filiposjee suluꞌu anua. Je süchikijee jaꞌrai kaꞌi wopuluꞌu, akotchojiraashii waya namaa Troasmüin. Je yala, makatüshii waya süpüla akaratshi kaꞌi.
Noꞌu chi palajaikai kaꞌi sükaꞌiya tü semaanakat, okotchojooshii waya süpüla ekirawaa tü pan sotojatkat akajee waaꞌin chi Senyotkai. Je Pablo, aashajaashi namüin na anoujashiikana. Je süka nuꞌunajachin waneemüin kaꞌikat, ayatshi nia aashajaain sünainmüin süseꞌeruꞌu saꞌwaikat.
Tü miichi eejanale waya jutkatüin, paaꞌuwaasü. Je yaashii waya iipünaa suluꞌu tü “piso” apünüinkat, eejatüle chuwachuwalüin kojuyasü rampara.
Otta wane jimaꞌai kanüliashi Eutico, yaashi joyoꞌoin müin soꞌuluꞌu tü wentaanakat. Shiasaꞌa süka kamaꞌain maꞌi Pablo sünain aashajawaa, oꞌonoojüsü lapü naaꞌu chi jimaꞌaikai. Je mapa maꞌi, kaꞌlepa lapükat naaꞌu, nujutuukalaka iipünaajee, yalejee eejanale waya. Apataanüshi nia mmoluꞌujee ouktüin.
Niasaꞌa Pablo, nüshakatakalaka nünainmüin je nuꞌwachiraakalaka naaꞌu sünain nükoꞌojooin nünain. Nümakalaka namüin na anoujashiikana: —¡Nnojo jainkuuin aaꞌin! ¡Katüichipa oꞌu!
Je süchikijee, aliikajawaajaꞌa nümüin Pablo nuchukuaꞌa. Eküshi nia otta nuttanajüin naka na anoujashiikana tü pan sotojatkat akajee naaꞌin tü naaꞌinrakat chi Senyotkai. Je süchikijee, ayatshi nia aashajaain jaꞌyuumüinreꞌeya. Oꞌunaajaꞌa nümüin süchikijee.
Otta chi jimaꞌaikai, amaanüshi nia nipialuꞌumüin sünain kataa oꞌu. Je sütüma tüü, talatüsü maꞌi naaꞌin na anoujashiikana.
Oꞌunüshii waya palajana nüpüleerua Pablo suluꞌu anua suluꞌumüin tü pueulokat Asón. Je niakai, nnojoishi anualuꞌuin. Je yala, waꞌatapajüin nia maa aka tü nümakat paala wamüin.
Nüntapa wanainmüin yala Asónmüin, oꞌotooshi nia wamaa, oꞌunüin waya Mitilenemüin.
Ojuittüin waya yalejee, alatüshii waya waneemüin kaꞌikat chaꞌaya Quíopünaa. Je wattaꞌamüin, antüshii waya süshaꞌwajüleruꞌumüin tü anuakalüirua chaꞌaya suluꞌu tü mmakat Samo. Wane kaꞌi yalejee waraittüin suluꞌu anua, antüshii waya chamüin suluꞌumüin tü pueulokat Mileto.
Yalamüinshii waya antüin süka nnojolin nünteein Pablo Éfesomüin suulia kajajüin nukua yala suluꞌu Asia. Ountaweesü naaꞌin shiiꞌiree nüntamaateein maalü Jerusalénmüin süpüla yalainjachin nia süpüla sükaꞌiya tü miꞌiraa kanüliakat “Pentecostés”, müleka eereje süpüla nüntüin süpülapünaa.
Sünain chain waya Mileto, Pablo, nüsaajirüin na laülaayuushiikana suluꞌu tü noutkajaalekat na anoujashiikana chaꞌaya Éfeso.
Je nantapa, müshi Pablo namüin: “Jiakana, jütüjaa aaꞌulu jamüin takuaippa jaꞌaka chejeꞌereꞌeya soꞌu tü palajatkat kaꞌi tantakat oꞌu suluꞌu tü mmakat Asia.
Süpüla kaꞌikat süpüshuaꞌa aꞌyataashi taya nümüin chi Senyotkai sümaa joꞌuuin taaꞌin jaꞌaka. Mayaainje mojuin taaꞌin motsowai sütüma tü saaꞌinrakat tü wayuukalüirua otta suuꞌulakünüin taaꞌin suꞌunnaa tü müliaa teꞌrakat sütümajee anajiraain sünüikü tü judíokalüirua tekiirajee, ayatshia taya aꞌyataain nümüin chi Senyotkai.
Nnojotsü kasain tapüteꞌerüin juulia sünain taküjüin jümüin tü anainjatkat aluꞌujee jia. Tekirajüin jia anooipaꞌa suꞌupala wayuu süpüshuaꞌa otta jipialuꞌuya.
Sümüin wayuu judío otta nnojotkat judíoin, ayatshi taya macheꞌein süchiirua aküjaa sünain shiyaawajaainjatüin suulia saainjala nünainmüin Maleiwakai otta sünoujainjatüin nünain chi Wasenyotsekai Jesús.
“Anii joo taya oꞌunajachin Jerusalénmüin, sünain niain alüꞌüjain taya chi Naaꞌinkai Maleiwa, sümaa nnojolin tatüjaain saaꞌu kasain eein tapüla chaꞌaya.
Tü kasa tatüjaakat aaꞌu, shia sünain naapirüin taya chi Naaꞌinkai Maleiwa eepünaale talatüin suluꞌupünaa tü pueulokalüirua. Müshi tamüin sünain tasürünnajachin suluꞌu tü püreesaapülekat otta müliainjachin taya atümaa mapeena.
Akaisaꞌa nnojolin aaꞌinmajiraain maꞌi taya takuaippa sütümajee tia. Jaꞌitakajaꞌa ouktüin taya, meemasat tamüin. Müleka shialeje tainküin tekeraajüin tü aꞌyatawaa niꞌitaakat chi Senyotkai tajapuluꞌu sünain taküjain süchikü tü pütchi anasükat nüchikü Maleiwa sünain anamiain nia sümüin wayuu, talateerü taaꞌin tekeraajapeena shia.
“Tatüjaa aaꞌulu sünain nnojolin jaraleechin jaꞌakajee eꞌrüin toꞌupünaa tachukuaꞌa, jiakana taküjakana amüin süchikü tü nükuaippakat Maleiwa sünain aluwatawaa.
Tamüsü paala jümüin wane kasa süpüla pansaain jikiiruꞌu: Nnojolichipajaꞌa tayain kasirüin müleka jaraire amüloulin jaꞌaka jiakana chakana Éfeso.
Süka jamüin, sünain taküjain jümüin süpüshuaꞌa tü naaꞌinreekat Maleiwa sümüin wayuu, nnojotsü kasain tapüteꞌerüin juulia sünain taküjain jümüin.
“Ee mata jaaꞌin jaaꞌujiraa jiakana otta saaꞌu süpüshuaꞌa tü anoujasükalüirua naapaakat Maleiwa süpüla nüpüshin sükajee ouktüin chi Nüchonkai. Chi Naaꞌinkai Maleiwa, niꞌitaain jia süpüla jaaꞌinmajüin naya maa aka wane wayuu naaꞌinmajüin tü nümüꞌünüinkat.
Tatüjaa aaꞌulu sünain sünteerüin wayuu jünainmüin, toꞌunapeena yaajee, sünain eꞌikeꞌeraa jia süpüla najaꞌttirüin tü jünoulakat juulia. Naya, müshii saaꞌin wasashi sooꞌomüin anneerü.
Jaꞌitakajeꞌe jaꞌakajee jiakana anoujashiikana, ojuꞌiraajeerü juꞌuluku sünain ekirajaa saꞌalain shiiꞌiree noushikajaainjanain na anoujashiikana süchiirua.
Ee mmatakalaka jaaꞌin. Soto jaaꞌin sünain taashalaain paala jümaa jüpüshuaꞌa sümaa teꞌira, waneꞌewai jukua jiakana chakana Éfeso, süpüla juuꞌulaküinjatüin tü akuaippaa nüchekakat Maleiwakai jüpüleerua. Aashalaashi taya jümaa soꞌukaꞌi otta saꞌwai soꞌu apünüin juya.
“Je jooluꞌu tawalayuwaa, teꞌitaain jia najapuluꞌu chi Maleiwakai otta tasoꞌirüin jaaꞌin sünain tü nüchikükat sünain anamiain nia sümüin wayuu. Jainkeerü jülaüleꞌerüin jaaꞌin nütüma sünain jünoula sütümajee tü nünüikikat. Je mayaa, naapeerü jümüin süpüshuaꞌa tü anasü nüküjakat achikü sümüin tü nüchooinkat, tü nükatatkat suulia saainjala.
Nnojotsü kachiiruain taaꞌin nünneetse otta nüsheꞌin wane jarai.
Jütüjaa aaꞌulu maꞌi sünain taꞌyataain süka tajapü süchiirua tü jaꞌijaakat tamüin otta tü jaꞌijaakat namüin na tamaajanakana.
Tekirajüin jia waneepia, sükajee takuaippa sünain aꞌyatawaa, sünain müinjanaꞌinya waya aꞌyataain süpüla wakaalinjüinjatüin tü wayuu jaꞌijaakat amüin kasa. Soto jaaꞌin tü nümakat chi Senyotkai Jesús wanaa sümaa nümüin: ‘Anakuaippaꞌireꞌeya chi wayuu aapakai nuulia chi aapünakai amüin’ ”.
Mayaasü keraain nümüin Pablo tüü, oꞌttüshi süka nüsapain otta naashajaakalaka nümaa Maleiwakai namaa napüshuaꞌa nayakana.
Je napüshuaꞌaya, aꞌyalajüshii nünain Pablo sünain nakoꞌojooin nünain otta nachuꞌlüin nuwalapaꞌa.
Mojusü maꞌi naaꞌinrua süka nümüin namüin sünain nnojolin neꞌreechin nia nüchukuaꞌa. Je süchikijee, oꞌunüshii naya nümaa sünain eꞌrajaa nukua eejatüle tü anuakat.
Oꞌunüin waya namaꞌanajee na anoujashiikana, oꞌotooshii waya suluꞌu anua je oꞌunüin waya lotüin Cosmüin. Je mapa wattaꞌamüin, chamüinshii waya Rodasmüin, je yalejee, chamüin Pátaramüin.
Je yala Pátara eejatü wapüla wane anua oꞌunajatü chamüin suluꞌumüin tü mmakat Fenicia. Je woꞌotookalaka suluꞌu.
Wattashiijaꞌa waya alatüin süꞌütpünaa Chipre. Walatüin shia, chasü waaꞌujee maa aka tia palaapünaa. Lotüshii waya suulia, Siriamüin. Chakuatsü tü anuakat Tiromüin süka süshakajitpünaainjatüin chisoui suluꞌu tü süshaꞌwajülekat chaꞌaya. Wantakalaka chamüin.
Je yala suluꞌu Tiro, wachajaakalaka nachiki na anoujashiikana. Je wantapa nanain, makatakalaka waya namaa süpüla akaratshi kaꞌi. Je nayakana, süka niiꞌiyatüin chi Naaꞌinkai Maleiwa namüin tü alatajatkat nümüin Pablo chaꞌaya Jerusalén, naküjakalaka nümüin sünain nnojolüin anain süpüla nuꞌunajachin chamüin.
Mayaainje wamünüin, keraapa sülatüin tü akaratshikat kaꞌi, oꞌunüshiꞌiya neꞌe waya yalejee. Napüshuaꞌaleꞌeya na anoujashiikana sümaa naꞌwayuuse otta nachooin, oꞌunüshii wamaa anooipaꞌamüin suulia tü pueulokat. Je yala sotpaꞌa palaakat, wasapainkashii waya wapüshuaꞌa sünain waashajaain nümaa Maleiwakai.
Süchikijee, apütaashii waya napüla otta oꞌotooshii waya suluꞌu tü anuakat. Je nayakana oꞌunüshii nachukuaꞌa nepialuꞌumüinrua.
Oꞌunüin waya shirokupünaa palaa Tirojee, antüshii waya chamüin Tolemaidamüin. Je yala, wawaraijaapünaakalaka wane kaꞌi naaꞌu na anoujashiikana.
Waneemüin kaꞌikat, ojuittüshii waya yalejee chai wakua Cesareamüin. Je yala Cesarea, oꞌunüshii waya nipialuꞌumüin Felipe, chi aküjaikai nüchikü Jesús sümüin tü manoujainsatkalüirua, chi noꞌulukukai na akaratshishii aneekünakana paala süpüla aꞌyatawaa sünain ottonojoo tü kasa choꞌujaakat sümüin wayuu. Je makatakalaka waya nümaꞌana.
Je Felipe, kachooinshi pienchisü jieyuu majayünnüü, nünüikimaajatüirua Maleiwakai.
Eepa wakaꞌiya sünain yalain waya nümaa, antüshi Judeajee chi wayuu nünüikimaajachikai Maleiwa, kanüliakai Agabo.
Nüntapa waꞌütpaꞌamüin, naapaain nükoreeyase Pablo je nijinnajiraakalaka tü najapükat otta tü nuuꞌuikat süka, sünain nüküjüin süchikü tü alatajatkat nümüin Pablo sünain nümüin: —Chi Naaꞌinkai Maleiwa, müshi sünain nijittaaneechin chaꞌaya Jerusalén natüma na judíokana chi kokoreeyasekai tü koreeyakat otta sünain naapüneechin natüma sajapuluꞌu tü gentilekalüirua.
Sütümajee waapüin tüü, wayakana otta na chajanakana Cesarea, waꞌalijitshantain maꞌi Pablo shiiꞌiree nnojolin nuꞌunüin Jerusalénmüin.
Je niakai müshi neꞌe wamüin: —¿Jamüshiikai jia jiꞌyalajakalaka? Nnojo jümalajeꞌerüin taaꞌin. Eeshantashi maꞌi taya süpüla ejittaanaa, nnojo neꞌe shiain süpüla tüü sümüiwa, eeshi taya süpüla ouktaꞌayaa chaꞌaya Jerusalén naaꞌujee chi Senyotkai Jesús.
Süka nnojolin kasakain nia watüma, wooꞌulaain. —Shia mata ekeraaja tü nüchekakat Maleiwa —müinapa neꞌe waya.
Yapaajaꞌa wamüin süchikijee otta oꞌunüin waya Jerusalénmüin.
Oꞌunüsü noꞌuluku wamaa na anoujashiikana chajanakana Cesarea. Je wantapa Jerusalénmüin, noꞌunirüin waya nipialuꞌumüin wane wayuu Chiprejeꞌewai kanüliashi Mnasón, wane wayuu kamaꞌaichi sünain anoujaa, chi anii aapüshijachin wamüin tü watunküleinjatkat.
Je wantapa Jerusalénmüin, talatüsü maꞌi naaꞌin na anoujashiikana wamaa süka wantüin.
Waneemüin kaꞌikat, oꞌunüshi Pablo wamaa sünain awaraijawaa naaꞌu Santiago. Je eejanakalaka wapüla napüshuaꞌa na laülaayuushiikana napüleerua na anoujashiikana chajanakana Jerusalén.
Nüsaküin naya Pablo. Je süchikijee, nüküjakalaka namüin süpüshuaꞌa waneꞌewai sukua tü kasa naaꞌinrakat Maleiwa nükajee niakai saꞌaka tü gentilekalüirua.
Shiasaꞌa naapapa tü nüküjalakat Pablo, müshii naya: “Anayaawatsüjaꞌa nümüin Maleiwa saaꞌu”. Je namakalaka nümüin Pablo: —Jooluꞌu wawalaa, pütüjaa aaꞌulu wattain naalin na wayuu judío anoujakana, maa aka jera miirü ee. Napüshuaꞌa naainnua, ayatshii katsin süchiirua sünain jaꞌijaashantain maꞌi naashin shikeraajünüinjatüin amaa tü nuluwataakat anain Moisés.
Otta naapa achikichi pia sünain pikirajüin na wayuu judío kepiakana saꞌaka wayuu gentile sünain nooꞌulaainjanain suulia ekeraajaa sümaa tü nuluwataakat anain Moisés. Pikirajüin naya naajüin sünain nooꞌulaainjanain suulia naꞌyoteꞌerajatüin nata na nachooin tooloyuukana otta sünain nnojolüinjatüin kasajatajatüin namüin wakuaippa wayakana judíokana.
Tü wayuukalüirua, sütüjaweechi aaꞌu pia sünain püntüin. ¿Jamüinjatü watüma tüü süpüla piiꞌiyatüinjatüin sünain nnojolüin shiimain tü yootokat püchikü?
“Tü anakat süpüla paaꞌinraa jooluꞌu, shia tüü: Anaa pienchishii wayuu waꞌaka, aapüshii nanüikü paala nümüin Maleiwa sünain naaꞌinrüinjatüin wane kasa nümüin süpüla kojuya kaꞌi. Je shia sükaliakaꞌa maaꞌulu süpüla nekeraajüin tü namakat.
Puꞌuna namaa otta paaꞌinra wanaa namaa tü kasa niꞌitaakat Moisés wapüleerua wayakana judíokana, tü uleinjatkat akajee wakuaippa nümüin Maleiwakai. Je süchikijee, puwalaaja tü kasa naapajatkat nümüin Maleiwa shikeraajapa sükaꞌiya tü naküjakat achikü nümüin otta süliapala tü noojiriajatkat nekii wanaa sümaa nekeraajüin sümaa nanüikü. Paaꞌinra tüü. Je mayaa, sütüjaweerü aaꞌu tü wayuukalüirua süpüshuaꞌa sünain nnojolüin shiimain tü yootokat püchikü sümüinrua. Otta sütüjaweerü aaꞌu sünain ayatüꞌinya pia lotüin süchiirua tü nuluwataakat anain Moisés.
“Nooꞌopünaa na anoujashii gentilekana, washajüitpa namüin tü paaꞌinwajiraakat anain waya sünain shiain naaꞌinrüinjatüin: maa aka nnojoliin neküinjanain shiꞌiruku mürüt eekai suꞌutuushin aaꞌin süpüla aꞌwaajiaa suꞌuyaakua kasa amaleiwaseeyaasükat, nnojoliin neküinjanain süsha tü mürütkalüirua maaꞌaya aka shiꞌiruku mürüt eekai ouktüsüin sütüma aülawaa otta nnojoliinjanain naꞌluwajiraain nakuaippa sümaa wayuu jierü otta wane jierü nümaa wane toolo”.
Je Pablo, nümaashii na pienchishiikana wayuu. Je waneemüin kaꞌikat, niakai namaa na pienchishiikana, naaꞌinrüin tü kasa uleinjatkat akajee nakuaippa nümüin Maleiwa. Mapa, ekerotshi nia suluꞌumüin tü aꞌwaajüleekat Maleiwa sünain aküjaa nümüin chi sacerdotekai süchikü sükaꞌiya tü nojuteꞌerüinjatkat oꞌu na pienchishiikana wayuu sümaa nanüikü nümüin Maleiwa je nantirajatkat oꞌu tü naapajatkat nümüin.
Shiasaꞌa sülüꞌütpa maꞌi süpüla shikeraajüin tü akaratshikat kaꞌiirua keraainjatkat oꞌu sükaꞌiya nantirüin tü nasülajalajatkat nümüin Maleiwa, wane judíoirua Asiajeꞌewalüirua, neꞌrüin Pablo sünain ekeroloo suluꞌumüin tü aꞌwaajüleekat Maleiwa. Shiasaꞌa naainjala, neiwaꞌajaain saaꞌin tü wayuu eejatkalüirua yala. Awanaajaashii naya nooꞌomüin Pablo sünain nataꞌülüin nia sümaa nekiise.
Aꞌwaatüshii maꞌi naya mayaa: “¡Wayuuinnuaa, nuuꞌuliwoꞌukana Israel, jükaaliija waya! Wayuukai chii, nia chi wayuu aꞌütakai süchikü mmakat süpüshuaꞌa sünain ekirajaa tü wayuukalüirua kasa waliajatü wayakana judíokana, kasa süliajatü tü nuluwataakat anain Maleiwakai suluꞌu tü nüshajakat Moisés otta süliajatü tü aꞌwaajüleekat Maleiwa. Otta niaꞌyaa, sünain nüntirüin wayuu nnojotkat judíoin suluꞌumüin tü aꞌwaajüleekat Maleiwa, mojushiisü nütüma nümüin Maleiwa tü miichi akataluushikat nümüin”.
Müshii naya süka neꞌrüin paala nia yaa suluꞌu tü pueulokat nümaa Trófimo, chi chejeꞌewaikai suluꞌu Éfeso. Nüntirayaain nia Pablo nümaa, naajüin nayakana, suluꞌumüin tü aꞌwaajüleekat Maleiwa.
Je tü wayuukalüirua süpüshuaꞌa, saapayaa sümapa tüü, maatsü jamakai saaꞌin. Awatawaꞌain müshii naya nooꞌomüin Pablo. Naapaajaain nia sünain najaraijaain anooipaꞌamüin suulia tü aꞌwaajüleekat Maleiwa sünain nasürütpünaain tü soꞌukat.
Ouktajachichi maꞌi Pablo nachikü na wayuukana wanaa sümaa süntüin tü nachikükat nümüin chi sülaülashikai tü waneekat shiꞌipapaꞌa surulaat romano sünain neiwaꞌajaain maꞌi napüshuaꞌa na wayuukana sulujunakana Jerusalén.
Je chii, nuutkajaain noꞌuluku na sülaülashiikana surulaat nutujeejanakana otta noꞌuluku na surulaatkana. Je awataain naya eejatüle kolochuwaain tü wayuukalüirua. Je tü wayuukalüirua shiꞌrapa chi sülaülashikai surulaat namaa na nusurulaatsekana, suuꞌulaain Pablo suulia süsheꞌejüinrua.
Je chi sülaülashikai surulaat, antüshi nünainmüin Pablo sünain nütaꞌülüin nia sümaa nijitteꞌerüin nia süka piamasü kaleena. Je süchikijee, nüsakira anainchi sünain jaralin nia otta kasain naainjalain.
Shiasaꞌa neꞌe tü wayuukalüirua kashüülajüsü maꞌi sümaa shikiise niꞌipajee. Mayaawatuju aaꞌulu nanüiki sütüma nnojolüin wanaawain naküjala, nnojotkalaka kasayaain neꞌe nüpansaajirüin achikü chi sülaülashikai surulaat sütüma tü kiisekat. Nümaajeꞌetkalaka neꞌe nia chamüin suluꞌumüin tü shipiakat surulaat.
Je yaapa nüntüin sünain tü oꞌonoojüleekat yaakat soꞌuluꞌu shipia tü surulaatkat, süpülakat ekeroloo suluꞌumüin, alüꞌüjünüshi Pablo anuloꞌu natüma na surulaatkana süka müin jamakai saaꞌin tü wayuukalüirua niiꞌiree.
Nayakana napüshuaꞌa, koutaꞌain müshii nüchiirua sümaa nekiise. Müshii naya: “¡Anasü ouktülen!”.
Je wanaa sümaa nikerotinnajachin Pablo suluꞌumüin tü shipiakat surulaat, müshi nümüin chi sülaülashikai surulaat: —¿Eeshi süpüla taashajaain pümaa motsoꞌo? Nümakalaka chi sülaülashikai surulaat nümüin: —Atak, atüjashi pia aashajawaa pütchi griego.
¿Nnojoishiche piain chi wayuu Egiptojeꞌewai kasitkaimaꞌainka tü atkawaakat sütüma wayuu nümaa chi sülaülashikai mma, chi ayuꞌtkai na 4.000 wayuu kanüliakana “Süpüꞌüya oꞌunalüü wayuwaꞌin” chamüin isashiipaꞌamüin?
Nümakalaka Pablo nümüin: —Wayuu taya judío. Toumaincheꞌechanka maꞌi shia Tarso, eejachire taya jemelin, wane pueulo yaletüsü maꞌi suluꞌu tü mmakat Cilicia. Tachuntüin pümüin süpüla paapüin tamüin taashajaain sümüin tü wayuukalüirua.
Je chi sülaülashikai surulaat, nuuꞌulaain nia süpüla naashajaain. Niasaꞌa Pablo, ashaꞌwalaashi nia yaa saaꞌu tü oꞌonoojüleekat yaakat soꞌuluꞌu tü shipiakat surulaat süpüla aashajawaa. Nüchuntakalaka sümüin tü wayuukalüirua süka najapü shiyüꞌülaainjatüin. Aashajaashi nia sümüinrua süka pütchi hebreo. Müsü nünüikü mayaa:
“Waꞌlemüinyuwaa otta jia taatamüinyuukana, jaapaja tü tanülinjatkat taaꞌujiraa”.
Je saapapa sünain naashajaain süka pütchi hebreo, kooꞌomüinreꞌesia koꞌutüin shiairua sütüma. Ayatshijaꞌa Pablo sünain aashajawaa:
“Wayuu taya judío. Jemeishi taya chaꞌaya Tarso suluꞌu tü mmakat Cilicia, akaisaꞌa miyoꞌushin taya yaa Jerusalén. Eꞌikuushi taya nütüma Gamaliel sünain süpüshuaꞌaleꞌe tü nuluwataakat anain Moisés na watuushinuukana. Tooꞌulakayaainjeꞌe taaꞌinrüin waneepia tü nüchekakat Maleiwa, majaꞌa aka jütüma shia, jiakana maaꞌutpünaajaꞌa kaꞌi yaa.
“Paala, tolojo achiiruachii na ooꞌulakakana tü akuaippaa kanüliakat Wopu Jeket nünainjeejatkat Jesús. Shia tachajaaka achikü tü noꞌutünajanain aaꞌin. Tataüjirüin naya otta tekerojirirüin naya suluꞌu tü püreesaapülekat, makai aka chira wayuu toolo otta türa wayuu jierü.
Chi laülaashikai napüleerua na sacerdotekana otta napüshuaꞌaleꞌeya na waneeinnua laülaayuukana sulujunakana tü kanüliakat Sanedrín, natüjaa aaꞌut sünain shiimain tü tamakat, süka nayaꞌinya neꞌe kaapajalain tamüin tü karalouktairua namüinjatkat na wawalayuu judíokanainnua chajanakana Damasco, tü jutatüinjatkat atüma wopoꞌu tapüleerua süpüla toushikaainjachin süchiirua chamüin. Oꞌunüshi taya chamüin sünain shiꞌiyouwaa wayuukat tiairua süpüla tantirajatüin shia yaamüin Jerusalénmüin süpüla müliainjatüin shiairua atümaa.
“Je sünain wopuluꞌuin taya, talüꞌütpa maꞌi sünain Damasco maa aka kaleꞌo kaꞌikat, sootoloꞌoloo sümakalaka wane luusa katsinsü maꞌi chejee sirumaluꞌujee, pasanainjaakalaka taya süchikü.
Oꞌnnojooshijaseꞌe taya mmoluꞌu sütüma sünain taapüin wane pütchi müsü yaa: ‘Sauloo, ¿jamüshi taya pümüin müliakalaka maꞌi taaꞌin pütüma?’.
Asakitshijaseꞌe taya: ‘¿Jarai pia, Laülaashikalee?’. Süsouktakalaka tü pütchikat teꞌipajee: ‘Taya Jesús chi Nazaretjeꞌewaikai, chi müliakai aaꞌin pütüma sünain pulojüin maꞌi süchiirua tü wayuu tamaajatkalüirua’.
Na wayuu tamaajanakana, neꞌrüin tü luusakat otta ainkuusü maꞌi naaꞌinrua, shiasa nnojolüin nayaawatüin suluꞌu nünüikü chi aashajaakai tamaa.
Asakitshijaseꞌe taya tachukuaꞌa: ‘¿Kasa tü taaꞌinrajatkat Senyotkalee?’. Nümakalaka chi Senyotkai tamüin: ‘Pütamawaata, ayata puꞌunüin Damascomüin. Je yala, aküjüneerü pümüin süpüshuaꞌa tü anakat süpüla paaꞌinraa’.
Je süka moꞌuin taya süchikü tü luusakat, na wayuu tamaajanakana, najattüin taya tajapüꞌipa yalejee chamüin Damascomüin.
“Je yala Damasco, eejachi wane wayuu kanüliashi Ananías, wane wayuu keisalashi sümüin nükuaippa nuꞌupala Maleiwa sümaajaꞌa nikeraajüin sümaa tü nuluwataakat anain Moisés. Otta niaꞌyaa, anasü saashajaala nüchikü süpüshuaꞌa tü wayuu judíokalüirua kepiakat Damasco.
Antüshijeseꞌe nia tanainmüin sünain nümüin tamüin: ‘Tawala Saulo, koꞌu mata pia püchukuaꞌa’. Je yalaꞌaya neꞌe, anamaatüsü tü toꞌukalüirua süchukuaꞌa. Teꞌrüinjeseꞌe nia.
Je sünainmüin tia, nümakalaka tamüin: ‘Chi Maleiwa Namaleiwasekai na watuushinuukana, naapaain pia süpüla pütüjaainjatüin saaꞌu tü keeꞌireekat naaꞌin naaꞌinreein, süpüla piꞌrüinjachin Jesús, chi Nüchepchiakai, chi aaꞌinrakai nümüin waneepia tü nüchekakat, otta süpüla paapajüinjatüin nünüikü nuwaraluꞌupünaajatü maꞌi pümüin.
Niꞌitaain pia süpüla püküjainjachin sümüin tü wayuukalüirua süpüshuaꞌa sainküin mmakat süchikü tü piꞌrakat otta tü paapakat.
Je jooluꞌu, nnojo kajain pükua, pütamaapa, puwoutisaajitpa otta puchunta nümüin Maleiwa motüinjatüin naaꞌin paainjala je nuꞌlojooinjatüin shia puulia’.
“Tantapa tachukuaꞌa Jerusalénmüin, oꞌunüshi taya suluꞌumüin tü aꞌwaajüleekat Maleiwa sünain aashajawaa nümaa. Je yala, süntakalaka tanainmüin wane müsü aka taꞌlapüinkai saaꞌin
eere teꞌrüin chi Senyotkai sünain nümataalain tamüin: ‘¡Puuntawaata! Pujuittamaata yaajee Jerusalénjee. Süka jamüin, nnojoleerü jaaꞌa müna amüin natüma tü püküjakat tachikü’.
Tamakalaka nümüin: ‘Senyotkalee, naapaweeria tamüin süka natüjaain maꞌi taaꞌu nayakana sünain talatapüꞌüin suluꞌupünaa tü ekirajüleekalüirua nachiirua na eekai nanoujain pünain otta tamaapüꞌüin naya suluꞌumüin tü püreesaapülekat otta taꞌyaajapüꞌüin naya.
Otta natüjaa aaꞌulu eejachin taya wanaa sümaa nuꞌutünüin aaꞌin Esteban, chi piꞌinaajalakai süpüla aküjaa püchikü. Otta natüjaa aaꞌulu sünain wanaawajiraain taya shikiirajee nuꞌutünajachin aaꞌin otta eejachin taya anajataain saaꞌu nasheꞌin napüla na oꞌutakana naaꞌin’.
Niasaꞌa neꞌe chi Senyotkai nümüshi taya: ‘Puꞌunaata, tajütüinjachi pia suluꞌumüin mma wattapünaa nanainmüin na gentilekana süpüla püküjainjatüin tachiki namüin’ ”.
Shiairüjaꞌa neꞌe naapajüin tü nüküjalakat Pablo yalaꞌaya. Shiasaꞌa wanaa sümaa naapüin nachiki na gentilekana, aꞌwaanajaataalashii nachukuaꞌa, müshii naya: “¡Wayuu makai aka chii, nnojoishi kateein oꞌu! ¡Aakajeꞌenneeshi saaꞌujee mmakat!”.
Je süka ayatüin naya kookotüin sümaa nojunüin nasheꞌin iipünaamüin otta nojonüin mma nekiyuutajee suꞌuyaawa jashichin maꞌi naya nooꞌomüin Pablo,
chi sülaülashikai surulaat, nuluwataakalaka sünain nikerotinnajachin Pablo suluꞌumüin tü shipiakat. Otta nuluwataakalaka niꞌyaajünajachin Pablo shiiꞌiree nüküjeein jamüin makalaka tü wayuukalüirua nooꞌomüin.
Yaapa Pablo kapüin atümaa süpüla aꞌyaajünaa, nümakalaka nümüin chi laülaashi eejachikai yala nüꞌütpaꞌa, chi nutujuchikai chi sülaülakai surulaat: —¿Aapünüsü jümüin shikii jiꞌyaajüinjachin wane wayuu eekai romanoin apashii, sümaa nnojolin jikeraajüin takuaippa palajana müleka kaainjalashire taya?
Shiasaꞌa sütümajee tü nümakat Pablo, chi laülaashi atujuchiikai, oꞌunüshi nünainmüin chi laülaashi miyoꞌushikai sünain aküjaa nümüin. Müshi nia nümüin: —¿Kasasükai wayuu tü paaꞌinrüinjatkat? Chisa wayuukai, wayuu romano apashii.
Niasaꞌa chi sülaülashikai surulaat nürütkaakalaka nünainmüin Pablo sünain nüsakirüin nia: —¿Shiimainjasaꞌaya wayuuin pia romano apashii? Nümakalaka Pablo nümüin: —Aa, shiimaꞌinyan.
Je chi sülaülashikai surulaat, nümakalaka: —Wainma neerü tojutüin süpüla ekeroloo sünain romanoo apashii. Nümakalaka Pablo: —Aluꞌu tayakai, romanoshi apashii süka matüjüliꞌinya tashi tapüleerua.
Je sütümajee tüü, na aꞌyaajüinjanakana paala Pablo, ayakajaashii naya nuulia. Jaꞌitakajaꞌa chi sülaülashikai surulaat, nütüjaapa naaꞌu Pablo sünain wayuuin romano nia apashii, eimolojoosü naaꞌin naaꞌu saaꞌu nijitteꞌerüin paala nüpü.
Je waneemüin kaꞌikat, chi sülaülashikai surulaat, shiiꞌiree nütüjaweein maꞌi saaꞌu tü kasain müin anainjee Pablo sütüma tü judíokalüirua, naakatüin tü nüpükat otta nükotchojirüin na laülaayuushiikana naꞌakajee na sacerdote judíokana otta napüshuaꞌaleꞌeya na waneeinnua laülaayuukana sulujunakana tü kanüliakat Sanedrín. Je yaapa naya, niyuꞌlüin Pablo je nüntirüin nia namülatuꞌumüin.
Je Pablo, nünanajashantain maꞌi na laülaayuu sulujunakana tü kanüliakat Sanedrín je nümakalaka namüin: —Waꞌlemüinyuwaa, tamüin tayakai, tü takuaippakat, pansaasü nuꞌupala Maleiwakai. Nnojotkalaka kasain saamatüin aalinjee taaꞌin maaꞌutpünaa kaꞌi yaa.
Niasaꞌa Ananías, chi laülaashikai napüleerua na sacerdotekana, nootokalaka na wayuu pejekana nünain Pablo süpüla naꞌyaajaainjatüin niimatapünaa.
Je Pablo nümakalaka nümüin: —¡Niꞌyaajaajeeria eimatapünaa pia Maleiwakai, wayuu piamakat oꞌupünaa! Tamüsü pia süka yalain pia joyotüin süpüla pikeraajüinjatüin takuaippa, jaralüinjatüin shia, sükajee tü niꞌitaakat Moisés wapüleerua sooꞌopünaa makat aka tüü. Je, ¿jamakalaka joo piꞌyaatitkalaka taya süka wane akuaippaa naata suulia tü eꞌitaanakat nütüma Moisés wapüleerua?
Nayasaꞌa na eejanakana yala, müshii nümüin Pablo: —Eꞌrüiyaakai paaꞌin wayumüin sümaa pünüikü nümüin chi laülaashikai napüleerua na sacerdotekana.
Nümakalaka Pablo neꞌipajee: —Waꞌlemüinyuwaa, nnojoishi tatüjaain aaꞌu sünain niain chi laülaashikai napüleerua na sacerdotekana. Nnojoisheje taya müin nümüin tatüjaale naaꞌu. Süka jamüin, suluꞌu tü karaloukta nüchikimaajatkat Maleiwa, müsü: “Nnojo mojuin pünüikü nümüin chi laülaashikai suluꞌu tü puumainkat”.
Niasaꞌa Pablo, nütüjaapa saaꞌu sünain sümaajatüin noꞌuluku na laülaayuukana tü kanüliakat saduceo otta noꞌuluku, sümaajatüin tü kanüliakat fariseo, süka nütüjaain saaꞌu sünain nnojoliin wanaawajiraain naya sünain süpüshi tü kasa nanoujakat anain, nümakalaka süka wane nünüikü emetutsü: —Waꞌlemüinyuwaa, wayuu taya fariseo, kashishi wayuu fariseo. Soꞌukaꞌi, yaashi taya atümaa süpüla tekeraajünajachin akuaippa, jaralüinjatüin shia, saaliijee anoujaa sünain tü osoꞌirawaakat aaꞌin.
Shiasaꞌa sütümajee tü nümakat Pablo, na fariseokana namaa na saduceokana, aaꞌayajiraashii neꞌe naya. Akatajirawaaitpa neꞌe natüma na wayuukana.
Süka jamüin, na saduceokana, nnojotsü osoꞌiraain aaꞌin tü ouktüsükalüirua naajüin, nnojotsü eein tü aapiee nümaꞌanajeejatkalüirua Maleiwa naajüin otta nnojotsü nanoujain sünain eein tü aaꞌinyüükalüirua. Akaajasaꞌa na fariseokana, nanoujain sünain eein süpüshuaꞌaleꞌeya tüüirua.
Napüshuaꞌaleꞌeya kookotoꞌoin müshii naya. Je noꞌuluku na karalouktamaajanakana sümaajanakana tü fariseokalüirua, asouknajaashii naya yalejee sünain namüin: —Nnojotsü kasain mojuin naainjalain chi wayuukai. Eeshi naashajaale eera wane aapiee nümaꞌanajeejachi Maleiwa nümüin otta niale aashajaain wane aaꞌinyüü nümüin wanaa sümaa wopuluꞌuin nia Damascomüin.
Süka emetulüin maꞌi saaꞌin shiꞌipaꞌaya tü aaꞌayajirawaakat, chi sülaülashikai surulaat mmotsü naaꞌin naaꞌu Pablo suulia neewainjain nia sümaaya noꞌutüin naaꞌin na wayuukana. Neenajirüichikalaka wane jerasüirua surulaat süpüla nayuꞌlajachin Pablo yalejee otta noꞌunirajachin nia nuchukuaꞌa suluꞌumüin tü shipiakat surulaat.
Je aipaꞌa süchikijee, eeꞌiyataashi chi Senyotkai nümüin Pablo sünain nümüin nümüin: “¡Jalia pia! Nnojo pümalajaain aaꞌin. Süka jamüin, maa aka püküjain yaa suluꞌu Jerusalén süchikü tü shiimain pütüjaakat aaꞌu tachikü, meeria shia pütüma chamüin Romamüin”.
Shiasaꞌa waneemüin kaꞌikat, noꞌuluku na judíokana, anajiraasü nanüikü ojuunaa nikiirajee Pablo süpüla noꞌutajachin naaꞌin. Otta aküjashii naya süchikü meküinyüü otta nnojolüinjatüin kasain nasüin sümaꞌinruꞌu nnojolin noꞌutüin naaꞌin Pablo sümaa namüin: “Süsalai waya nütüma Maleiwa nnojorüle wekeraajüin sümaa tü wamakat”.
Alatüshii suulia pienchi shikii wayuu na aküjakana süchikü naaꞌinrajatüin tüü.
Oꞌunüshiijaseꞌe naya nanainmüin na laülaayuushiikana naꞌakajee na sacerdotekana, otta na laülaayuukana naaꞌu na judíokana sünain maa namüin: “Wayakana, aküjiraashii süchikü meküinyüü otta nnojolüinjatüin kasain wasüin sümaꞌinruꞌu nnojolin woꞌutüin naaꞌin Pablo sümaa wamüinjaꞌa: ‘Süsalai waya nütüma Maleiwa nnojorüle wekeraajüin sümaa tü wamakat’.
Jooluꞌu, jiakana namaa na waneeinnua sulujunakana tü kanüliakat Sanedrín, juchunta nümüin chi sülaülashikai surulaat süpüla nüntirajachin Pablo nüchukuaꞌa wattaꞌa jümülatuꞌumüin. Shieerü juchuntayaaka nümüin jüsakiijainjachin Pablo sooꞌomüin sooꞌopünaa tü nükuaippakat süpüla nütüjaanajachin aaꞌu müleka kaainjalashireꞌeya nia. Eeweenakalaka waya yapajüin süpüla woꞌutajachin naaꞌin wopuluꞌuiwaꞌaya, nnojoliiwaꞌaya nüntüin atümaa yaamüin”.
Niasaꞌa wane nüsiipü Pablo, naapa achiküt tü jülüjakat naaꞌin na judíokana naaꞌinreein. Oꞌunüshijaseꞌe nia eemüin tü shipiakat surulaat, nüküjakalaka shia nümüin Pablo.
Je Pablo, neenajakalaka wane noꞌuluku na laülaayuu nutujeejanakana chi sülaülashikai surulaat sünain nümüin nümüin: —Puꞌunira chi jintüikai nünainmüin chi sülaülashikai surulaat, eesü wane kasa nüküjainjatkat achikü nümüin.
Niasaꞌa chi laülaashi atujeejachiikai, nuꞌunitkalaka chi jintüikai nünainmüin chi laülaashi miyoꞌushikai. Nümakalaka nümüin: —Chi püreesashikai Pablo, neenajüin taya süpüla nuchuntajatüin tamüin tantirajachin pümüin chi jintüikai, eesü wane kasa nüküjainjatkat pümüin.
Niasaꞌa chi sülaülashikai surulaat, najattakalaka chi jintüikai najapüꞌipa mamüin aka türa nümüiwa. Nüsakitkalaka nia: —¿Kasa wayuu tü püküjainjatka achiki tamüin?
Nümakalaka chi jintüikai nümüin: —Na judíokana, anajiraasü nanüikü süpüla nachuntajatüin pümüin puꞌunirajachin Pablo wattaꞌa nanainmüin na laülaayuu sulujunakana tü kanüliakat Sanedrín. Shia nachuntayaainjatka pümüin puꞌunirajachin nia süpüla nasakiijainjachin nia sooꞌomüin sooꞌopünaa tü nükuaippakat süpüla nütüjaanajachin aaꞌu müleka kaainjalashireꞌeya nia.
Nnojo pünoujain namüin tü namüinjatkat pümüin. Süka jamüin, alatüsü suulia pienchi shikii wayuuirua ounjulaasüjatü sünain oukajaa nüpüla süpüla oꞌutaa naaꞌin. Shiairua, aküjasü süchikü meküinyüü otta nnojolüinjatüin kasain nasüin sümaꞌinruꞌu nnojolin noꞌutüin naaꞌin Pablo sümaa namüin: “Süsalai waya nütüma Maleiwa nnojorüle wekeraajüin sümaa tü wamakat”. Je maaꞌulu naya, keraajüshii maꞌi. Shia neꞌe naꞌatapajaka “anakajaꞌa” pümüinjachin namüin na laülaayuukana.
Je chi sülaülashikai surulaat, nüjütakalaka chi jintüikai sümaa nümüin nümüin sünain nnojolüin jaralüinjatüin nümüin amüin tü nüküjaitpakat nümüin.
Chi sülaülashikai surulaat, neenajüin piamashii na nutujeejanakana sünain nuluwataain naya süpüla nekeraajüinjatüin 200 surulaat tü suuꞌuikajatkalüirua, akaratshi shikii amaajunnuu otta 200 surulaat kaꞌapülajüshii wunuꞌu keꞌichisü kachueera satsatsü süpüla oꞌunaa kaꞌlepa aikat Cesareamüin.
Niyapajiraleꞌeinya amairua süpüla neꞌejenaa Pablo. Nuluwataain sünain nüntinnajachin Pablo chamüin süka anakat akuaippa nümaꞌanamüin chi sülaülashikai tü mmakat Judea, kanüliakai Félix.
Je namaa, nuluwataain wane karaloukta müsü sünüikü yaa:
Nütüma Claudio Lisias nümüin chi sülaülashikai mma Félix, kojutshikai sütüma wayuu. Tasaküin pia.
Na judíokana, nataꞌülüin paala wayuukai chii sümaa noꞌutajachin naaꞌin. Shiasaꞌa tatüjaapa naaꞌu sünain wayuuin nia romanoshi apashii, oꞌunüshi taya sümaa tü tasurulaatsekalüirua sünain tayuꞌlüin nia noulia.
Süka tatüjaweein maꞌi saaꞌu tü makat anainjee nia naküja achikü, tamaakalaka nia wattaꞌamüin nanainmüin na laülaayuukana naꞌaka na judíokana, na suluꞌukana tü kanüliakat Sanedrín.
Süsalajeeshitaapa neꞌe nia natüma, nnojolüin lotüin tü nikirajakat anain süchiirua tü aluwataanakat anain nayakana judíokana. Nnojotsü kasain naainjalain saaꞌin wamüin neꞌe wayakana romanokana suꞌutünajatkaleje anainjee naaꞌin. Jaꞌitakajaꞌa neꞌe süpüla tasürülüinjachin nia, nnojotsia neꞌe tü müinjatkat anainjee nia tatüma.
Je süka kachiküin tamüin sünain anajiraain sünüikü noꞌuluku na judíokana nikiirajee süpüla noꞌutajachin naaꞌin, tajütüichipa nia pümüin. Teꞌitaain namüin na aküjashiikana nüchikü nantirajatüin pümülatuꞌumüin kasain wayuu tü nalüꞌüja achikü nooꞌomüin. Iraaichipajaꞌa nia pütüma.
Je na surulaatkana, maa aka tü münakat namüin, noꞌunirüin Pablo saꞌwai chai nakua Antípatrismüin.
Je waneemüin kaꞌikat, na surulaat nooꞌulikajanakana, ouyantüshii nachukuaꞌa suluꞌumüin tü shipiakat surulaat. Je na amaajunakana, naya wattaka oꞌunüin nümaa Pablo.
Je nantapa Cesareamüin, naapüin tü karalouktakat nümüin chi sülaülashikai mma otta neꞌitaain Pablo najapuluꞌuyaa.
Je chi sülaülashikai mma, süchikijee naashajeꞌerüin tü karalouktakat, asakinnüshi Pablo nütüma sünain jalejeꞌewalin nia. Je nüküjapa nümüin chejeꞌewalin nia Ciliciajee,
nümüshi nia: —Taashajeꞌereechi taa pia nantapa na aküjashiikana püchikü. Je süchikijee, nuluwataain sünain niꞌrajünajachin aaꞌu suluꞌu tü miichi eere nuluwataain niakai, eepüꞌüle kepiain Herodes.
Sülatapa jaꞌrai kaꞌi süchikijee, Ananías, chi laülaashikai napüleerua na sacerdotekana, antüshi Cesareamüin namaa noꞌuluku na laülaayuukana naaꞌu na judíokana. Je namaa, antüshi wane wayuu pütchipüꞌü, kanüliashi Tértulo. Naainnua, antüshii süpüla aküjaa nüchikü Pablo nümülatuꞌumüin Félix chi laülaashikai suluꞌu Judea.
Ayuꞌnnüin Pablo namülatuꞌumüin, oꞌttotüjüittaꞌaya Tértulo sünain maa nüliajatü Pablo nümüin Félix: —Anayaawatsüjaꞌa pümüin piakai, piakai laülaashikalee suluꞌu tü mmakat, piakai Félix kojutshikai sütüma wayuu. Sükajee tü kekiitaain pia süpüla tü aꞌyatawaakat, jimatataasü saaꞌin tü mmakat wamüin pütüma, anouktaataasü wakuaippa suluꞌu tü mmakat.
Eepünaale waya, weꞌrüin waneepia tü paaꞌinrakat. Je sooꞌopünaa, talatüsü maꞌi waaꞌin pümaa.
Je suulia kajajüin tatüma pükuaippa süchiirua tü waashajaainjatkat achikü pümüin, tachuntüin pümüin kapülainjanain waya paaꞌin sünain paapajüinjatüin wanüikü motsoꞌo.
“Wayuukai chii wamüin, süchiꞌrashi maꞌi tü wayuukalüirua. Nüꞌüta achiküt mmakat sünain niiwaꞌajüin saaꞌin tü judíokalüirua sükajee tü nikirajakat anain. Otta niaꞌyaa, shikiipüꞌüjanashi tü nümaajatkalüirua chi Nazaretjeꞌewaikai.
Otta nuuꞌulaküin naaꞌinrüin wane kasa mojushiikat atüma nümüin Maleiwa tü miichi aꞌwaajüleekat nia, tü anuu wataꞌüla anainjee nia. Wekeraajüinjatüyaakaijeꞌe tü nükuaippakat sükajee tü eꞌitaanakat wapüleerua wayakana judíokana,
niataalakalaka emenaain Lisias, chi sülaülashikai surulaat, sünain niyujaain nia wamaꞌanajee.
Müshi nia wamüin sünain nantajanain pünainmüin piakai, na aküjashiikana nüchikü chi wayuukai. Pütüjaweerü aaꞌu sünain shiimain tü wamakat nüchikü püsakiijapa nia sooꞌopünaa”.
Je napüshuaꞌa na judío eejanakana yala, wanaawasü nanüikü nümaa Tértulo nooꞌomüin Pablo.
Je chi sülaülashikai tü mmakat, nüchuntakalaka süka najapü nümüin Pablo naashajaainjachin. Je Pablo müshi yaa: —Sümaa wane kapülaa aaꞌin, asouktüshijaꞌa paala taya taaꞌujiraa puꞌupala piakai, süka jamüin, tatüjaain paaꞌu sünain wayuuin pia kamaꞌaichi yaa suluꞌu woumain wayakana judíokana sünain akumajülüü sükuaippa wayuu.
Maa aka sümüneerüin pümüin, püsakiijale süchiirua, polooichi maꞌi neꞌe taya kaꞌi piammüin süchiiruajee tantüin Jerusalénmüin süpüla aꞌwaajaa Maleiwakai.
Nnojoishi taya antüna aaꞌu sünain aaꞌayajirawaa sümaa jaralü yaa, nnojoishi taya eiwaꞌajüin saaꞌin wayuu apülaa chaꞌaya suluꞌu tü aꞌwaajüleekat Maleiwa. Jaꞌitakajaꞌa suluꞌu tü ekirajüleekat na judíokana, jaꞌitakajaꞌa sainküinpünaa tü pueulokat chaꞌaya Jerusalén, nnojoishi taya antüna aaꞌu sünain aaꞌinraa tü aaꞌayajirawaakat otta tü eiwaꞌajaakat saaꞌin wayuu.
Wayuukat tüüirua, isasü süchikü shiiꞌiyatüinjatüin pümüin sünain shiimain tü süküjakat anainjee tachikü.
“Shiainjaꞌa nnojolüin taattajaa aaꞌu puulia sünain shiain tooꞌulaküin tü akuaippaa kanüliakat Wopu Jeket, tü anuu shokotüin naajüin. Tooꞌulaküin shia süpüla kojutüinjachin tatüma chi Maleiwakai, Namaleiwasekai na tatuushinuukana, süka tü taaꞌinrakat nümüin. Je nnojoishi taya ooꞌulaain suulia tanoujain sünain süpüshuaꞌa tü ashajuushikat nütüma Moisés otta natüma na nünüikimaajanakana Maleiwa suluꞌu tü karaloukta nüchikimaajatkat Maleiwa.
Otta tayaꞌyaa, anoujashi nünain Maleiwa sümaa kaꞌatapalain taya nünain majaꞌa aka nayakana kaꞌatapalain sünain süsoꞌiraajeerüin aaꞌin tü wayuu ouktüsükalüirua, makat aka wayuu eekai saaꞌinrüin tü anasükat otta türa eekai saaꞌinrüin tü mojusükat.
Müshijaseꞌe taya achajaain süchikü waneepia aneein taaꞌin nümaa Maleiwa otta sümaa wayuu suulia kasajüin saamatajüin atüma taaꞌin.
“Süchikijee jera juya waraittüin taya suluꞌupünaa wane mmairua, ouyantüshi taya tachukuaꞌa toumainruꞌu süpüla asülajaa neerü namüin na wayuu judío müliashiikana otta sünain aapaa kasa nümüin Maleiwakai.
Shiakajaꞌa maꞌi neꞌe taaꞌinrüin tü aapaakat kasa nümüin Maleiwakai suluꞌu tü aꞌwaajüleekat, süchikijee paala taaꞌinrüin tü niꞌitaakat Moisés wapüleerua, tü uleinjatkat akajee wakuaippa nuꞌupala Maleiwakai. Eejachi taya napüla wane judíoirua chejeꞌewalii suluꞌujee tü mmakat Asia, nnojolüinjaꞌa eejatüin wainma wayuu tamaa, nnojoishi taya eiwaꞌajüin saaꞌin jaralü yaaꞌaya.
Naya anakajaꞌa süpüla antaa yaa pümülatuꞌumüin naküjaiwa tü kasain taainjalain, müleka eereje taainjala noulia.
Nnojoliirejeꞌe naya, anakajaꞌa namüle na yaakana müleka nantüle sünain kasain tü taainjalain soꞌu kaꞌikat tia tantinnakat oꞌu namülatuꞌumüin na laülaayuukana suluꞌu tü kanüliakat Sanedrín.
Jamaleeinjeꞌe shiale taainjalain tü towoolojooin pasanain nanain soꞌu kaꞌikat tia sünain tamüin: ‘Yaashi taya atümaa soꞌukaꞌi süpüla ekeraajünaa akuaippa, jaralüinjatüin shia, saaliijee tanoujain sünain süsoꞌiraajeerüin aaꞌin tü ouktüsükalüirua’ ”.
Naapapa Félix tü nümakat Pablo, je süka wainmain kasa nütüjaakat aaꞌu sooꞌopünaa tü Wopu nünainjeejatkat Jesús, naawatkalaka paala tü nükuaippakat süpüla mapeena sünain nümüin: —Nüntapeena Lisias, chi sülaülashikai surulaat, taapeerü nünüikü otta tekeraajeetkalaka nükuaippa chi wayuukai jaralüinjatüin shia.
Je nümakalaka Félix nümüin chi sülaülashikai surulaat atujeejachiikai sünain yalainjachiꞌinya paala Pablo süttüin atümaa, shiasa nuuꞌulaanüin nümünüinjachin sünain aaꞌinraa tü kasa naaꞌinreekat otta jutatajatüin nükuaippa napüla na kasakana nünain.
Je mapa, sülatapa wane kaꞌiirua, ouyantüshi Félix nuchukuaꞌa sümaa tü nuꞌwayuusekat, kanüliasü Drusila, wane wayuu judío. Neenajitkalaka Pablo. Naapajakalaka tü naashajaalakat Pablo sooꞌopünaa nükuaippa chi wayuu eekai nünoujain nünain Jesucristo.
Shiasaꞌa nuꞌttopa Pablo sünain naashajaain nümüin süchikü tü aaꞌinraakat tü nüchekakat chi Maleiwakai, süchikü tü laülawaakat aaꞌin otta süchikü sünain süsalainjatüin wayuu saainjala nütüma Maleiwakai soꞌuweena wane kaꞌi, awatüsü naaꞌin Félix sütüma. Nümüshijeseꞌe nia: —Puꞌuna pümata. Teenajireechia taa pia taashipa takuaippa.
Je Félix, eejüsü naaꞌin shiiꞌiree naapeein neerü Pablo nümüin süpüla nüjütajachin nüchikü. Müshijaseꞌe nia neenajirüin kojuyatua maꞌi süpüla naashajaain nümaa sünainjaꞌa eein naaꞌin shiiꞌiree.
Alatüsü piama juya sünain ayatataain neenajirawalin nia. Ekeraajüsüjeseꞌe nükaꞌiya Félix sünain laülawaa saaꞌu Judea. Je niiꞌiraka, oꞌttüshi Porcio Festo. Je Félix, shiiꞌiree talateein naaꞌin na judíokana nümaa, nnojoishi nüjüta achikü Pablo.
Je antüshi Festo suluꞌumüin tü mmakat Judea, eeinjachire nia laülaain. Je apünüin kaꞌi süchikijee, oꞌunüshi nia yalejee Cesareajee chamüin Jerusalénmüin.
Je yala Jerusalén, na laülaayuushiikana naꞌakajee na sacerdote judíokana namaa na nemiyoꞌusekana na judíokana, antüshii nünainmüin sünain namüin nümüin tü naküjakat anainjee paala nüchikü Pablo.
Otta nayayaa nachuntüin wane kasa nümüin. Müshii naya: —Talateereje maꞌi waaꞌin pümaa müleka püntirüle wamüin Pablo Jerusalénmüin süpüla shikeraajünajatüin nükuaippa yaamüin. Je tü nachajaakat achikü süka tüü, shia noukajirüinjanain nüpüla Pablo suluꞌu tü wopukot süpüla nuꞌutünajachin aaꞌin.
Je Festo, müshi nia namüin: —Ichaa Pablo süttüin atümaa suluꞌu tü püreesaapülekat chaꞌaya Cesarea otta ojuitteechi taya yaajee soꞌu palit kaꞌi chai takua Cesareamüin.
Eeweesü oꞌunüin noꞌuluku tamaa na laülaayuukana jaꞌaka chamüin Cesareamüin naküjaiwaje süchikü chamüin tü kasain naainjalain chi wayuukai, müleka kaainjalashirejeꞌeya nia.
Je Festo, eeshi nia yala Jerusalén süpüla mekiisat kaꞌi eera otta poloo kaꞌi shiale. Je süchikijee, oꞌunüshi nüchukuaꞌa Cesareamüin. Je wattaꞌamüin, aikkalaashi nia süpüla akumajaa sükuaippa wayuu. Je nuluwataakalaka sünain nüntinnajachin Pablo nümülatuꞌumüin.
Je nüntinnapa Pablo, tü judíokalüirua antüsükalüirua Jerusalénjee, arütkaasüirua nüꞌütpaꞌamüin Pablo sünain süküjain nüchikü sünain wattain saalin kasa mojusü tü naaꞌinrakat, shiasa isain nachikü neeꞌiyatüin sünain shiimain tü naküjakat amaa nüchikü Pablo.
Otta Pablo, asouktüshi naaꞌujiraa. Müshi nia: —Tayakai, nnojotsü kasain taainjalain suulia tü aluwataanakat anain wayakana judíokana, nnojotsü kasain taainjalain mojutkaleje akajee tatüma tü aꞌwaajüleekat Maleiwa otta nnojotsü kasain taainjalain nuulia chi laülaashikai saaꞌu mmakat süpüshuaꞌa, chi César münakai.
Je Festo, shiiꞌiree talateein naaꞌin na judíokana nümaa sünainjee tü nachuntakat paala, nümakalaka nümüin Pablo: —¿Oꞌuneeshi pia Jerusalénmüin süpüla tekeraajüinjatüin pükuaippa chamüꞌinya?
Nüsouktakalaka Pablo niꞌipajee: —Anii taya pümülatuꞌu piakai, eꞌitaaushikai nütüma chi César münakai, acheküsü shikeraajünajatüin takuaippa yaaꞌaya. Maa aka pütüjaain saaꞌu, nnojotsü kasain taainjalain noulia na judíokana.
Müleka eerejeꞌe kasa taainjalain anakaleje süpüla oꞌutünaa anainjee taaꞌin, nnojoijaꞌa taya ojunaain süpüleerua ouktaa. Akaajasaꞌa nnojorüle shiimain tü aküjünakat amaa tachikü, nnojolojoꞌo jaralüin laülaain taaꞌu süpüla taapünajachin namüin na judíokana süpüla noꞌutajachin taaꞌin. Sükajee wayuuin romanoshi taya apashii, tachuntüin toꞌuninnajachin nünainmüin César süpüla niainjachin ekeraajüin takuaippa.
Niasaꞌa Festo, naashajiraakalaka namaa na nutujeejanakana, kasain anain süpüla naaꞌinrajatüin. Je süchikijee, nümakalaka nümüin Pablo: —Saaꞌu puchuntüitpain niainjachin ekeraajüin pükuaippa César, tajütüichipajaꞌa pia nünainmüin.
Je sülatapa jera kaꞌi süchikijee, Agripa, chi aluwataashikai naaꞌu na judíokana, antüshi Cesareamüin sümaa Berenice sünain asakaa Festo.
Je süka eein nakaꞌiya yala, Festo, nükülaakalaka nümüin Agripa sooꞌopünaa tü nükuaippakat Pablo. Nümüshi nia: —Anii wane wayuu püreesashi yaa, nüpünala Félix.
Shiasaꞌa wanaa sümaa chajachinkain taya Jerusalén, na laülaashiikana naꞌakajee na sacerdote judíokana namaa na laülaayuushiikana naaꞌu na judíokana, antüshii naya tanainmüin sünain naküjain tamüin süchikü tü kasain naainjalain naajüin otta sünain nachuntüin tamüin shiiꞌiree tamüin nümüin sünain kaainjalaꞌinya nia.
Tamakalaka namüin sünain nnojolüin wakuaippain wayakana romanokana tü niꞌitaanajachin ekii wane wayuu sünain kaainjalashiꞌinya nia otta sümaa kasalajanain shia nümüin süpülapünaa nüntireꞌennüin namaa na aküjashiikana nüchikü. Tüü, waaꞌinrüin süpüla nüsouktajachin naaꞌujiraa shiꞌipajee tü aküjünakat amaa nüchikü.
“Müsüjaseꞌe mayaain nantüin, nnojotsü eekuu müin tatüma. Waneemüin kaꞌikat, aikkalaashi taya süpüla akumajaa nükuaippa, tasaajitkalaka nia neꞌipamüin.
Nayasaꞌa neꞌe na antüshiikana sünain aküjaa süchikü tü kasain naainjalain, nnojotsü neweetira achikü wane kasa nooꞌomüin eekai mojuin maꞌi, tü teꞌitaayaakat aaꞌu paala shiain naainjalain.
Tü neweetitkat neꞌe achikü nooꞌomüin, shia nnojolüin wanaawain nükuaippa sümaa nakuaippa sünain anoujaa nünain chi namaleiwasekai. Otta waneꞌeya, shia nüchikü wane wayuu ouktatüjüimaꞌa kanüliashi Jesús, shiasa nüküjain Pablo nüchikü sünain katüin noꞌu.
Je süka nnojolüin tatüjaain saaꞌu jamüinjatüin tatüma süchajaaya sükuaippa kasa makat aka tüü, tasakitkalaka Pablo sünain müleka nücheküle nuꞌuneein Jerusalénmüin süpüla nikeraajünüinjachin akuaippa chamüin sünainjee tü aküjünakat amaa nüchikü.
Je shiakalaka nüchuntüin jimatajatüin tü nükuaippakat atümaa süpüla niainjachin ekeraajüin shia César, chi kojutshikai sütüma wayuu maleekalia. Iraakalaka nia tasürülirüin sümaa tanajirüin naaꞌu. Shia taꞌatapajaka neꞌe eepa süpüla tajütajachin nia nümüin César”.
Niasaꞌa Agripa nümakalaka nümüin Festo: —Anakajaꞌa taapajüle nünüikü chi wayuukai. Je Festo müshi nümüin Agripa: —Wattaꞌaya neꞌe paapajeerü nünüikü.
Shiasaꞌa mapa wattaꞌamüin, antüshi Agripa sümaa Berenice otta na namaatalakana sünain aꞌanaaushin maꞌi naya. Shiasaꞌa wanaa sümaa nekerolüin süpaꞌamüin tü miichi eeinjanale naya noutkajaain, shiiꞌiyatünakalaka namüin sütüma tü wayuu namaajatkalüirua sünain kojutüin maꞌi naya atümaa. Eejana namaa, na sülaülashiikana surulaat otta na wayuu emiyoꞌuseekana suluꞌu tü pueulokat. Je Festo, nüsaajitkalaka Pablo.
Je nüntapa, nümakalaka Festo nümüin Agripa: —Laülaashikalee Agripa otta jia wayuuinnua yaakana wamaa süpüla kaꞌikat tüü, iraa joo wayuukai chira tantirüin jümüin. Napüshuaꞌa na judíokana nantirüin tamüin nüchikü sünain kaainjalain nia. Nantirüin shia tamüin chaꞌaya Jerusalén maa aka nantirüin shia tamüin yaaꞌayaa Cesarea. Mojolooinsalii naya nekiiseruꞌu nüchiirua shiiꞌiree nuꞌutünajachin aaꞌin.
Shiasa nnojolüin kasain naainjalain, saaꞌin tamüin, anakaleje süpüla nuꞌutünajachin anainjee naaꞌin. Jamaleeinjaꞌa, maa aka tü nüchuntakalajaꞌa neꞌe niakai, niainjachin César, chi kojutshikai sütüma wayuu, ekeraajüin nükuaippa sünain jaralüinjatüin shia, “tajütataaichipajaꞌa nia nünainmüin” tamakalajaꞌayaka taaꞌin taleꞌeruꞌu.
Je süka nnojolüin tatüjaain saaꞌu tü kasain naainjalainjattaain tatüma nümüin César, anii nia tantirüin jümüin jooluꞌu, pümüinreꞌejaꞌa maꞌi piakai laülaashikai Agripa, süpüla eeinjatüin tü tashajüinjatkaleje nüchikü süchikijee püsakiijain nia.
Malaayaakai saaꞌin tamüin nüjütünüin wane wayuu eekai püreesashin sümaa nnojolüin süküjünüin tü kasain naainjalain.
Nümakalaka Agripa nümüin Pablo: —Jutatüsü süpüla pümüinjachin tü pünüiküjatkat paaꞌujiraa. Je Pablo niyalerüin najapü sünain nuꞌttüin sünain aashajawaa. Müshi nia mayaa:
—Anataaleꞌe saaꞌin tamüin yaain taya süpüla kaꞌi tüü sünain aashajawaa pümülatuꞌu piakai Agripa, piakai aluwataashikai waaꞌu, süpüla tasouktajachin taaꞌujiraa suulia süpüshuaꞌa tü naküjakat amaa tachikü na judíokana.
Anasü tamüin süka piꞌraajüin maꞌi tü wakuaippakat wayakana judíokana. Otta piꞌraajüin maꞌi tü sükuaippa tü wanoujiakat, keꞌepütkat waꞌülüjirawaa achiirua. Tachuntakalaka pümüin paapajüinjatüin maꞌi süpüshuaꞌa tü tamüinjatkat pümüin.
“Napüshuaꞌaleꞌeya na judíokana, natüjaa aaꞌulu jamüin takuaippa jintülejeeiwaꞌaya taya, naꞌaka na judíojiraakana wanaa tamaa chaꞌaya toumainruꞌu otta chaꞌaya Jerusalén.
Otta nayayaa, kakaꞌiyaichi taya natüjaain aaꞌu sünain shiain tooꞌulaküin waneepia nakuaippa na fariseokana, eekajaꞌa shia süpüla namüin pümüin sünain shiimain, müleka nacheküle naküjeein. Wayainajaꞌa wayakana fariseokana alanaꞌaleeka sünain ekeraajaa sümaa tü nuluwataakat anain Maleiwa noulia napüshuaꞌa na waneeinnua judíokana.
Yaashi taya atümaa jooluꞌu sünain ekeraajünaa akuaippa, shiajaꞌa maꞌi neꞌe süka kaꞌatapalain taya sünain tü pütchi pansaakat paala nütüma Maleiwa namüin na watuushinuukana.
Napüshuaꞌa na wawalayuu polookana piammüin shiꞌipapaꞌa nuuꞌuliwoꞌu Israel, naꞌatapajüin nikeraajüinjachin Maleiwakai namüin sümaa tü nüküjakat achikü paala, tü naaꞌinrajatkat nükajee chi Nüneekajalakai. Müshiijaseꞌe naya aaꞌinrüin nümüin Maleiwa, soꞌukaꞌi otta saꞌwai, tü kasa kojutkat aka nia natüma. Sünainjeꞌeya neꞌe tüü, kaꞌatapalaakat, laülaashikalee, naküja achikichi taya jooluꞌu na judíokana.
¿Jamüshiikai jia isakalaka jüchikü jünoujain sünain nüsoꞌireꞌerüin saaꞌin wayuu Maleiwakai?
“Majachi tayakai paala, shiayaa taajüin taꞌyataainka ouktiraainjachin taya süchiirua aaꞌinraa kasa mojusü nooꞌomüin na anoujashiikana nünain Jesús, chi Nazaretjeꞌewaikai.
Shia taꞌyataaka amaa paala tüü chaꞌaya Jerusalén. Suluꞌu nayain kaapajalain tamüin shikii na laülaayuushiikana naꞌakajee na sacerdote judíokana, tapüreesajirüin wainma noꞌuluku na anoujashiikana. Je nanain na eekana noꞌutünüin aaꞌin, eejachi taya apashii sünain aapaa tanüikü suluꞌu shiaꞌinya anain tüü.
Wainmatua müliaatajüin naya tatüma suluꞌupünaa süpüshuaꞌa tü ekirajüleekat na judíokana shiiꞌiree mojeein nanüikü nümüin Jesús sünain namüin: ‘Nnojoishi niain chi Nüneekajalakai Maleiwa’. Üttüsü maꞌi taaꞌin nooꞌomüinrua, ashutatataatshijeseꞌe taya suluꞌupünaa pueulo sainküin mma nnojotkat noumain na judíokana sünain olojoo nachiirua.
“Soꞌumaꞌa wane kaꞌi, suluꞌu nayain kaapajalain tamüin shikii otta suluꞌu nayain keꞌinaajalain shia tajapuluꞌu na laülaashiikana naꞌakajee na sacerdotekana, oꞌunüshi taya Damascomüin süpüla aaꞌinraa tüü.
Shiasaꞌa suluꞌu tü wopukot, laülaashikalee, kaleꞌo maꞌi kaꞌikat, teꞌrüin wane luusoꞌu chejeejatü sirumaluꞌujee, katsinsü maꞌi suulia nuwarala kaꞌikai, ootoloꞌoloo müsü pasanainjaakalaka taya süchiki wanaa namaa na tamaajanakana.
Oꞌnnojooshiijaseꞌe waya wapüshuaꞌa mmoluꞌu otta taapakalaka wane pütchi müsü tamüin süka pütchi hebreo: ‘Sauloo, ¿jamüshi taya pümüin müliakalaka maꞌi taaꞌin pütüma? Müshi aka pia saaꞌin tü paaꞌa eꞌikaajakat sütüma kojunainrü neꞌe süsaꞌa saaꞌawaa wanaa sümaa süsaꞌijünüin achüipaꞌa süka oꞌojia. Pasiruwaajiraashi neꞌe pia pükuaippa sünain püchechajaꞌalaain toulia’.
Asakitshijeseꞌe taya: ‘¿Jarai pia, Laülaashikalee?’. Asouktüshijeseꞌe chi Senyotkai teꞌipajee: ‘Taya Jesús, chi müliakai aaꞌin pütüma sünain pulojüin maꞌi süchiirua tü wayuu tamaajatkalüirua.
Pütamaapa. Püshaꞌwalaa. Eeꞌiyataashi taya pümüin süpüla teꞌitaainjachin pia süpüla tachepchiaa otta süpüla püküjüinjachin süchikü tü piꞌrüitpakat jooluꞌu otta tü piꞌreetkat teeꞌiyataapeena taa pümüꞌinya.
Tayuꞌleechi pia suulia tü kasa eekai naaꞌinreein püka na judíokana otta noulia na gentilekanaya, na anaa tajütüinjachin anainmüin pia jooluꞌu.
Tajütüin pia nanainmüin süpüla pükaalinjüinjanain naya sünain ayaawataa saaꞌu tü shiimainkat süpüla nayuꞌnnajanain saꞌakajee tü piyuushikat sünainmüin tü waratshiikat otta süpüla nnojoliinjanain naya ayatüin suupünaa nüpülain Satanás, niainjachin nachajaain achikü Maleiwakai. Je yalejee, sünainjee nanoujain tanain, moteerü naaꞌin niakai naainjala süpüla eeinjanain naya apashii saꞌaka tü nüchooinkat, nükatatkat suulia saainjala’, müsü tü nünüikükat tamüin.
“Toonookalajaꞌaka, laülaashikalee, sümaa süpüshuaꞌa tü nümakat tamüin chi eeꞌiyataashikai tamüin sirumaluꞌujee.
Toꞌttokolojaꞌaya sünain aküjaa namüin na judíokana, palajanaleꞌeya Damascojee, je süchikijee Jerusalénmüin je sainküin süpüshuaꞌa tü mmakat Judea ottataꞌaya namüin na gentilekana, sünain nayaawajaainjanain suulia naainjala, sünain neeꞌirataainjanain nünainmüin Maleiwakai otta sünain naaꞌinrajatüin kasa neeꞌiyatajatkat aka sünain shiiꞌiranajaain naaꞌin.
Shiajaꞌa neꞌe taaꞌinrakajaꞌa tüü, tü anuu nataꞌülirüin anainjee taya na judíokana chaꞌaya suluꞌu tü aꞌwaajüleekat Maleiwa otta noꞌuteein anainjee taaꞌin.
“Je sükajee nükaaliijüin taya Maleiwakai, aniiyüijaꞌa taya ayatüin sünain aküjaa nünüikü sümüin wayuu süpüshuaꞌaleꞌeya, nünainjee chira wayuu eekai mojutüin nünainmüinreꞌeya chira eekai kojutüin sütüma wayuu. Nnojotsü kasain tamüin namüin yalejeeruꞌu suulia tü namakat na nünüikimaajanakana Maleiwa otta tü nümakat Moisés sünain shiain alatajatüin.
Namüin suluꞌu tü karaloukta nüchikimaajatkat Maleiwa sünain müliainjachin otta nuꞌutünajachin aaꞌin chi Nüneekajalakai Maleiwa otta sünain nüsoꞌiraainjachinjaꞌa aaꞌin süchikijee ouktaa. Je naküjain nüchikü sünain niiꞌiyatüinjatüin sünain eein tü oꞌttawaakat suulia waainjala wapüleerua wayakana judíokana otta na gentilekana sükajee niain palajachin sünain osoꞌirawaa aaꞌin”.
Wanaa sümaa nümüin Pablo tüü naaꞌujiraa, nümakalaka Festo nümüin nikiiseruꞌu: —¡Mamainnashiche pia, Pablo! Mamainnaichi pia sütüma waneepiain pia sünain ekirajawaa sünain karaloukta.
Nümakalaka Pablo nümüin: —Nnojoishi taya mamainnain. Anashi taya, Festoo, piakai kojutshikai sütüma wayuu. Tü tamakat, kasa lotüsü sümaa shiaꞌinya tü shiimainkat.
Iraꞌasa Agripa, chi aluwataashikai saaꞌu wayuu, nütüjaa aaꞌulu tü kasa anuu taashajaain achikü, müshijaseꞌe taya aashajaain sümaa nnojolüin kasain taaꞌawa achikü yaa nuꞌupalapünaa. Tatüjaashaata aaꞌuchi nia sümaa nütüjaain saaꞌu tüüyaalai taashajaakat achikü nooꞌopünaa Jesús, süka nnojolüin sülatüsüin suluꞌu wane mma eekai meꞌraajuuin.
Nümakalaka nümüin Agripa: —Piakai laülaashikalee, ¿pünouja anainrü tü namakat na nünüikimaajanakana Maleiwa? Tatüjaa aaꞌulu sümaa pünoujain.
Nümakalaka Agripa nümüin: —Nnojoijaꞌa taya piyunküinjachin maalü süpüla pünoujiraa sünain niain Cristoin paajüin chi wayuu kanüliakai Jesús.
Nümakalaka Pablo nümüin: —Maalü, otta eepünaale neꞌe shiale, nücheküle Maleiwa, nnojoijaꞌa piainjachin neꞌe anoujain pümüiwa, laülaashikalee, maa aka taaꞌin, müinjanaꞌaya anoujain napüshuaꞌa na yaakana süpüla kaꞌi tüü sünain aapajaa tü tamakat. Shiasa nnojoliinjaꞌa müinjanain jia aka taaꞌin sünain püreesaa atümaa sünainjee anoujaa.
Shiasaꞌa nütamaakalaka chi aluwataashikai saaꞌu wayuu, oꞌttataala chi sülaülashikai tü mmakat Judea, sümaa Berenice otta na waneeinnua laülaayuukana eejanakana yala namaa.
Nakatalaakalaka mamüin aka türa sünain aashajirawaa sooꞌopünaa tü nükuaippakat Pablo. Majiraashii naya: —Nnojotsü kasain naainjalain chi wayuukai tü anakaleje anainjee süpüla nuꞌutünajachin aaꞌin. Jaꞌitakajaꞌa neꞌe süpüla yaainjachin nia püreesain watüma, nnojotsü.
Nümakalaka Agripa nümüin Festo: —Ajütünakaije achikü chi wayuukai müleka nnojorüle nuchuntüꞌinya neꞌe niakai niainjachin César ekeraajüin nükuaippa.
Je sümünapa wamüin: “Anashii najütünüle chamüin suluꞌumüin tü mmakat Italia”, naapünakalaka Pablo namaa na waneeinnua püreesashiikana najapuluꞌu wane sülaülashi poloo shikii surulaat suluꞌujee tü waneekat shiꞌipapaꞌa surulaat kanüliakat Nusurulaatse César münüin. Je chi sülaülashikai surulaat, Julio nünülia.
Oꞌunüshiijeseꞌe waya suluꞌu wane anua chejeꞌewat suluꞌujee tü pueulokat Adramitio, wane anua yapairü maꞌi süpüla oꞌunaa suluꞌumüin tü süshaꞌwajülekalüirua anua chaꞌaya Asia. Je eejachi wamaa Aristarco, wane wayuu chejeꞌewai suluꞌu tü pueulokat Tesalónica suluꞌu tü mmakat Macedonia.
Je wattaꞌamüin, antüshii waya suluꞌumüin tü süshaꞌwajülekat anua chaꞌaya Sidón, eejachire naaꞌinrüin Julio wane kasa anasü nümüin Pablo sünain nuuꞌulaain nia nuwaraijaain saaꞌu tü nütünajunnuukat otta naapünajachin amüin natüma tü choꞌujaakat nümüin.
Ojuittüin waya yalejee Sidónjee, asiraꞌiraashii waya sümaaluꞌupünaa tü mma kanüliakat Chipre, pasanainkat sünain palaakat, suulia tü jouktaikat süka wapanapajeein shia.
Je alatüin waya süꞌütpünaa tü mmakat Cilicia otta Panfilia, antüshii waya Miramüin, wane pueulo suluꞌu tü mmakat Licia.
Je yala, chi sülaülashikai surulaat, nünta anainrü wane anua chejeꞌewat suluꞌujee tü pueulokat Alejandría oꞌunajatü Italiamüin. Je noꞌonoojeꞌetkalaka waya suluꞌu süpüla ayatajanain waya sünain tü oꞌunaakat.
Süpüla kojuya kaꞌi ayatshii waya oꞌunanajüin sümaa nnojoliin wountaataain akua sütüma tü jouktaikat. Antüshiijaꞌa waya mojusheeka süꞌülümüin tü pueulokat Gnido. Je süka mojulaajüin tü jouktaikat wamüin, chakualajaashii waya suulia, wasaajaain shiyaamaꞌapünaa Creta, tü mma pasanainkat sünain palaakat. Alatüin waya süꞌütpünaa tü mmakat Salmón, asiraꞌiraashii waya sümaaluꞌu Creta,
antatataalain waya mojusheeka suluꞌumüin wane mma yaaꞌaya neꞌe suluꞌu Creta kanüliasü Buenos Puertos, süꞌütpaꞌasü tü pueulokat Lasea.
Je süka wattairüin saalin kaꞌi tü alatakat, mojutaairü saaꞌin oꞌunaa shirokupünaa tü palaakat süka sülüꞌülaain sükaꞌiya tü juyapuulin mmapaꞌakat. Shiimain tüü, süka sülatüirüin tü kaꞌi saamajakat oꞌu tü judíokalüirua juyaꞌwai. Müshijaseꞌe naashalaain Pablo namaa süpüla jimatajanain waya yalaꞌaya.
Müshi nia namüin: —Wayuuinnuaa, mojusüsa saaꞌin tamüin oꞌunaa, wainmeerü kasa amülouikat watüma. Nnojoleerü shiain neꞌe amüloulin tü anuakat sümaa tü süisekat, eeshiꞌiya neꞌe süpüla ouktüin wayaꞌyaa.
Je chi sülaülashikai surulaat, nia noonooka amaa maꞌi chi sülaülashikai otta chi suchupeetsekai tü anuakat nuulia Pablo.
Je süka mojuin tü süshaꞌwajülekat anua yala süpüla walatirajatüin yala tü juyapuulin mmakat, kojuya na paaꞌinwakana sünain shiaꞌinya anain wojuittajanain yalejee je wooꞌulaküinjanain wantüin Fenicemüin, wane mmaꞌyaa suluꞌu Creta, süka eein wane süshaꞌwajüle anua yala eere kaanüküin tü mmakat süpüla tü palaakat. Je tüü, kacheꞌesü, wane sücheꞌekat wopumüinsü palaapünaaluꞌu otta wane sücheꞌewalaꞌatakat wopumüinsü uuchipünaaluꞌu. Anteeshii waya yalamüin süpüla walatirajatüin tü juyapuuliikat yalaꞌaya.
Je süka suwawalaain jiyattaꞌa wane jouktai uuchijeekana, anayaairü süpüla ayatüin waya sünain oꞌunaa naajüin. Najaraittüinjeseꞌe süchukuaꞌa suluꞌumüin tü anuakat tü karapinkat. Oꞌunüshii waya sünain pejepünaainjaꞌa waya sünain sotkat palaa.
Je yaaulerü süchikijee wojuittüin, antüsü wane wawai wanain, palaajeekuat wiinnaaluꞌu, sünainjeejatü tü mmakat. Shiꞌyaatirüinjaseꞌe maꞌi tü anuakat wamaa.
Otta sülüꞌüjüinjaseꞌe waya. Je süka isain wachikü shiꞌipapaꞌakain watüma tü anuakat shiꞌipajee tü wawaikat, waawalüitpa wakuaippa süpüla tü wawaikat, eepünaale neꞌe waya sülüꞌüjüin.
Alatüshii waya shiyaamaꞌapünaa wane mmachan pasanain sünain palaakat, kanüliasü Cauda, eejatüle jiyattain saaꞌin tü wawaikat. Je süchipünaa wainma wamüliala, wainküin woꞌoteꞌerüin suluꞌumüin tü anuakat tü anuachan sükorolokat.
Oꞌotooin shia watüma, wakaalajüin tü anuakat süka jiiku suulia saawajaꞌalaain sükorolo süpüla suꞌwalakajaain. Je mapa süka mmolüin naya seema sütükaꞌalaain tü anuakat sünain tü mma kanüliakat Sirte, wane jasai koꞌoyotsü süleꞌeruꞌu palaakat, nasiratitkalaka tü uniakat unapümüinkanaꞌaya suulia tü wawaikat. Je nooꞌulaakalaka tü anuakat suꞌunüin sütüma tü wawaikat.
Je waneemüin kaꞌikat, ayatsü katsüin wooꞌomüin tü wawaikat, nojunüitkalaka süpüshi süise tü anuakat shirokumüin tü palaakat süpüla jamaamainjatüin shia.
Je apünüinpa kaꞌi sünain waraittüin waya, na anuapüꞌükanaya neꞌe, nojunataainjaꞌaya tü sükorolokot tü anuakat, tü nnojotkat jaꞌijaain maꞌi.
Süpüla kojuya kaꞌi, nnojoishi eeꞌiyalaain chi kaꞌikai otta tü jolotsükalüirua. Je sütümajee tü wawaikat, aꞌyaatirakat maꞌi wamaa tü anuakat, nnojolüitpa weꞌitaain sünain woꞌttaainjanain.
Je süka kojuyain kaꞌi walatitkat sümaa nnojolüin kasain weküin, nütamaakalaka Pablo sünain nüshaꞌwalaain pasanain wanain wapüshuaꞌa. Müshi nia: —Wayuuinnuaa, müleka jaapaaleinkeje tamüin tü tamakat jümüin sünain nnojoliin wojuittajanain Cretajee, nnojolüje weꞌrüin tü müliaa weꞌrakat maaꞌulu otta nnojolüje kasain amüloulin jütüma.
Je jooluꞌu, ¡jalia jia! ¡Jüchechera jaaꞌin! Süka jamüin, nnojoleerü jaralüin ouktüin jaꞌakajee, mayaainjeꞌe shieerüin amüloulin tü anuakat woulia.
Aipaꞌinka, eeꞌiyataashi tamüin wane aapiee nümaꞌanajeejachi chi Maleiwakai, chi Maleiwa laülaakai taaꞌu suluꞌu taaꞌinrüin nümüin tü kasa kojutkat aka nia tatüma.
Müshi nia tamüin: “Pabloo, nnojo mmolüin pia. Nnojoleechi pia nuuꞌulaain Maleiwakai ouktüin süka püntajachiꞌinya maꞌi nümülatuꞌumüin César, chi laülaashikai, süpüla püsouktüinjachin paaꞌujiraa. Otta pünainjee, nnojoleerü nuuꞌulaain Maleiwakai ouktüin tü wayuukalüirua yaakat pümaa suluꞌu tü anuakat”.
Je sünainjee tü nümakat tamüin, tamüshii jia: ¡Jalia jia, wayuuinnuaa! ¡Jüchechera jaaꞌin! Tanoujain sünain müinjatüꞌinya wakuaippa nütüma Maleiwakai maa aka tü münakat tamüin.
Shiasa sütükaajeerüinjaꞌa tü anuakat wamaa saaꞌujee wane mma pasanain sünain tü palaakat.
Shiasaꞌa soꞌu wane ai, shikeraajapa tü polookat pienchimüin ai waaꞌu sünain tü oꞌunaakat, sünain walüꞌüjaatünakuu wamünüin sütüma tü jouktaikat shirokupünaa tü palaa kanüliakat Adriático, maa aka süseꞌeruꞌu aikat, antajüsü naleꞌeruꞌumüin na anuapüꞌükana sünain pejein waya sünain sot tü palaakat.
Nooꞌulakakalaka jeꞌtsüin shiinot tü palaakat, eekalaka shia piama shikii tüna. Je mamüin aka türa, nooꞌulaküin shia süchukuaꞌaya je eekalaka shia poloo jaꞌralimüin tüna.
Je süka mmolüin naya seema noꞌonoojüin saaꞌu tü ipa joyojoyotkat shiroku palaa, nojutüin pienchisü karapin. Yaasü shia nojutüin süchiiruajee tü anuakat süpüla shiiyalajüinjatüin sukua. Je shapaatüsü maꞌi naaꞌinrua shiiꞌiree jaꞌyuumaatüin.
Nayasaꞌa na anuapüꞌükana, aꞌluwataweesü naaꞌinrua suluꞌujee tü anuakat. Nojutirüinjaseꞌe shirokumüin palaakat tü anuachan sükorolokot tü anuakat sümaa shiayaainjatüin nayurulüin, süpüleeruajee tü anuakat, tü süpükalüirua tü karapinkalüirua.
Niasaꞌa Pablo, naapitkalaka chi sülaülashikai surulaat otta na nüsurulaatsekana sünain nümüin namüin: —Müleka nnojoliire makatüin nala wayuukana wamaa suluꞌu tü anuakat, nnojoleena oꞌttaain jia.
Naꞌyonoojookalaka na surulaatkana tü süpükat tü anuachankat sünainjee tü anuakat sünain najünaain süchikü.
Je eeiwaꞌaya aikat, Pablo, naashajaa amaana naya napüshuaꞌa süpüla neküinjanain. Müshi nia namüin: —Alatüirü poloo pienchimüin kaꞌi jaaꞌu sünain nnojoliin jikakai aaꞌin, sünain shiataain jaꞌatapajüin maꞌi kaseerüin alatüin mapeena.
Anashii müleka jiküle jütsinruꞌuiwa jia süpüla jiyuꞌlaainjanain suulia tüü süka anakat akuaippa. Nnojoleechisa jaralin jamüin, eeyaa neꞌe jaraleechin pasiruwain.
Je süchikijee nümüin tüü, naapaainjeseꞌe wane pan sünain naapüin analuꞌut nümüin Maleiwakai saaꞌu yala noꞌupala napüshuaꞌaleꞌeya. Je sünain nüshataain shia, ekaajaꞌa nümüin.
Je yalejee, atütülaashii naya napüshuaꞌa sünain ekaꞌiree. Neküinakalajaꞌaka napüshuaꞌa.
Eeshii waya wapüshuaꞌa 276 suluꞌu tü anuakat.
Neꞌikapa naaꞌin sünain ekaa, nojunüin tü trigokat shirokumüin tü palaakat süpüla jamaamainjatüin tü anuakat.
Je jaꞌyuupa, na anuapüꞌükana, nnojotsü nayaawatüin tü mmakat eejanale waya. Akatsaꞌa shiain neꞌrüin wane sot tü palaakat jutatshiisü eere kaanüküin tü mmakat süpüla tü palaakat. Shiajaseꞌe naapaaka suluꞌu shiain anain nooꞌulaküinjatüin nawatirüin tü anuakat sünainmüin tü sotkat palaa.
Naꞌyonoojooinjeseꞌe tü süpükalüirua tü karapinkalüirua sünain nooꞌulaain shiairua yalaꞌaya. Je nasiwatakalaka tü wunuꞌu apalaꞌijiakat sunut tü anuakat süpüla neꞌitaainjatüin shia süchukuaꞌa shirokumüin tü palaakat. Nawatalüin iipünaamüin, süpüla tü jouktaikat, tü unia yaakat süpüleeruajee, chakualiikalaka wasünajüin sünain tü sotkat palaa.
Shiasaꞌa neꞌe tü anuakat, soꞌotookalaka saaꞌu tü jasai koꞌotüsükat süleꞌeruꞌu tü palaakat, eejatüle sütükaain. Yalaairajaꞌa shia juꞌttüin süka shiꞌichikat sünain tü mmakat. Yaakalia ojuichajüin saꞌata tü anuakat yaa süchiiruajee sütüma sütsin tü süshikat palaa.
Nayasaꞌa na surulaatkana, jülüjasü naaꞌin noꞌuteein naaꞌin na püreesashiikana suulia isajüin naya shirokupünaa tü palaakat.
Akatsaꞌa nnojolin nuuꞌulaain chi sülaülashikai surulaat naaꞌinrajatüin shia süka kateein noꞌu Pablo nütüma. Shiakalaka neꞌe naapa ekii nojunuujaainjanain palajana shirokumüin tü palaakat na eekai natüjüin katünaa süpüla nantajanain jososhiipaꞌamüin.
Otta na waneeinnua, noꞌunajanain süka taapüla otta süka saꞌataꞌata tü anuakat. Je mayaa, antüshii waya wapüshuaꞌa jososhiipaꞌamüin süka anakat akuaippa.
Wojuittaapa wapüshuaꞌa jososhiipaꞌamüin, watüjaa aaꞌulu sünain Maltain sünülia tü mmakat eejanale woꞌotüin.
Na wayuu yalejeꞌewaliikana suluꞌu tü mmakat pasanainkat sünain tü palaakat, anashaatashii maꞌi naya wamüin. Wantaiwaꞌaya nachuwajaakalaka siki miyoꞌusü maꞌi suwarala natüma süpüla waaturujüinjanain wapüshuaꞌa süka süꞌitüin tü juyakat otta alin tü jemiaikat.
Je Pablo, chashi okotchojüin wunuꞌu jutsü je nujunakalaka shia soꞌumüin tü sikikat. Shiasaꞌa yalejee sünainjee tü wunuꞌu nükotchojonoinkat, sujuꞌiraakalaka wane wüi ouktasiroꞌut süpüleerua saaꞌayula tü sikikat sünain sükacheraain sünain tü najapükat.
Je na wayuu yalajanakana suluꞌu tü mmakat, neꞌrapa tü wüikat kachetüin sünain najapü Pablo, majiraashii naya: “Eekajaꞌa eera wayuukai chii, uwomuyuushi eera süchikü wayuu. Müshijaseꞌe nia, nnojolin shipijeꞌereein tü maleiwa süpüꞌüyakat kasalajanaa atüma sümüin saainjala wayuu, chi oꞌttooshi paala suulia ouktaa shirokujee tü palaakat”.
Je Pablo, nujututajaain tü wüikat soꞌumüin tü sikikat je nnojoittaainjaꞌa nia jamajüin süchikijee süchotüin.
Napüshuaꞌa, naꞌatapajüin nushushujünüinjachin otta nujutuuinjachin mmoluꞌu shiale sünain ouktüin sütümajee tü shiweneenasekat. Süchikijee watta namaꞌa sünain neꞌrajüin naaꞌu otta neꞌrüin sünain nnojolin jamajüin nia, aꞌwanajaasü naaꞌin nooꞌomüin Pablo. “Maleiwasa chira”, majiraashii joo naya.
Je yala peje sünain tü eejanale waya, eesü wane mmairua nukorolo chi wayuu laülaashikai yala suluꞌu tü mmakat Malta, kanüliashi Publio. Je chi wayuukai, kapülashii wayakana naaꞌin neenajaakalaka waya nipialuꞌumüin, chajanakalaka waya nümaꞌana soꞌu apünüin kaꞌi.
Je yala, eejachi chi nüshikai Publio juꞌletiraain sümaa ayuulii. Jaꞌisü nüleꞌeruꞌupünaa otta eꞌiijashi nia isha. Nuꞌunakalaka Pablo sünain nünalüin nia. Je süchikijee naashajaain nümaa Maleiwakai naaꞌu, niꞌitaakalaka najapü naaꞌu otta anakalaka nia nütüma.
Je suluꞌujee tüü, antüsü tü waneeirua ayuuisükalüiruayaꞌasa eejatkat yala suluꞌu tü mmakat. Je anasü tüüiruaya nütüma Pablo.
Saaꞌu talatüin maꞌi naaꞌin wamaa, nasülajüin wainma kasa wamüin wayakana. Je mapa, woꞌunajanapa, naapüin wamüin süpüshuaꞌa tü kasa choꞌujaajeetkat wamüin suluꞌupünaa wopu sünain tü oꞌunaakat.
Oꞌunüin wayajaꞌa süchikijee walatirüin tü apünüinkat kashi yalaꞌa suluꞌu tü mmakat, oꞌunüshii waya yalejee suluꞌu wane anua yalajatajaꞌa alatirüin tü juyapuulin mmapaꞌakat. Je shia, wane anua chejeꞌewat suluꞌujee tü pueulokat Alejandría. Otta shia, kanainsü noꞌuyaakua na maleiwayaa senkeyuukana kanüliakana Cástor otta Pólux yaa shiꞌipoꞌunain.
Antüshii waya suluꞌumüin süshaꞌwajülekat anua suluꞌu tü pueulokat Siracusa, eejanale waya makatüin süpüla apünüin kaꞌi.
Je yalejee, oꞌunüshii waya sünain pejepünaain waya sünain sot tü palaakat, antatataalain wayajaꞌa suluꞌumüin tü pueulokat Regio. Je waneemüin kaꞌikat, awawatsü wane jouktai uuchijeekuwalü. Ojuittüshiijeseꞌe waya, antatataalain wattaꞌamüin suluꞌumüin tü pueulokat Puteoli.
Je yala suluꞌu Puteoli, wanta anainna wane anoujashii, na anaa aꞌalijirüin waya süpüla makatajanain waya namaa süpüla wane semaana. Je yalejee, oꞌunüinapainjaꞌa waya Romamüin.
Yalejee Romajee, na anoujashii yalajanakana, naapapa wachikü sünain wantajanain, oꞌunüshii naya wapanapa sünain naꞌatapajüin waya suluꞌu tü pueulo kanüliakat Foro de Apio otta waneeirua eekai wane atunkapünaalee kanüliasü Tres Tabernas, suluꞌusü tü wopukat. Je niꞌrapa Pablo na anoujashiikana, aapüshi analuꞌut nümüin Maleiwakai otta anatchonsü naaꞌin namaa.
Je wantapa Romamüin, ooꞌulaanüshi Pablo kepiayaain suluꞌu wane miichi nümüiwa nümaa waneeshichan surulaat eꞌrajüshi naaꞌu.
Apünüin kaꞌi süchikijee nüntüin Pablo Romamüin, neenajirüin na nemiyoꞌusekana na judíokana chajanakana Roma. Je yaapa naya jutkatüin, nümüshii naya: —Waꞌlemüinyuwaa, nnojotsü kasain taainjalain noulia na judíokana koꞌulukukana taya otta jiakana. Jaꞌitakajaꞌa suulia tü akuaippaa nanainjeejatkat na watuushinuukana, nnojotsü kasain taainjalain. Sooꞌopünaa nnojolüin kasain taainjalain, ataꞌünnüshi taya chaꞌaya Jerusalén süpüla püreesaa atümaa. Je chejee, alatinnüshi taya najapuluꞌumüin na laülaayuu romanokana.
Je naainnua, süchikijee nasakiijain taya sünain tü takuaippakat, najüteeyaa achikichijeꞌe taya süka nnojoliin nantüin sünain tü kasa anakaleje süpüla oꞌutünaa anainjee taaꞌin.
Akatsaꞌa nayoukta achikü na judío chajanakana tü tajütünajachin achikü, tü anuu kasirüin takuaippa tachuntajachin sünain niainjachin ekeraajüin takuaippa César. Nnojotsü shiain süka eein tü taküjainjatkat amaa nachikü na judíokana wanaa tamaa nümüin, shia neꞌe süka tasouktajachin taaꞌujiraa nümülatuꞌumüin.
Tü teenajitka apüla jia shia süpüla teꞌrüinjanain jia otta taashajaainjachin jümaa süka yaain taya püreesain sünainjee aküjünaa achikü sümaa kasa nnojotkat taaꞌinrüin. Jütüjawee aaꞌulu tatüma sünain yaain taya püreesain sünainjee anoujaa sünain nüntüichipain chi Nüneekajalakai Maleiwa, chi waꞌatapajakai wayakana nuuꞌuliwoꞌukana Israel.
Namakalaka nayakana nümüin: —Wayakana, nnojoishii waya anta amüin karaloukta chejee Judeajee püchikümaajatü. Jaꞌitakajaꞌa na wayuu judío antakana yaamüin chejee, nnojotsü kasain naküja amaa püchikü otta nnojotsü jamüin nanüikü pooꞌopünaꞌayaa.
Wayakana, waapajee amüinrü pünüikü jamüin paaꞌin nooꞌopünaa chia wayuukai, chi Nüneekajalakai Maleiwa paajüin. Watüjaa aaꞌut sünain mojuin sünüikü wayuu maleekat sümüin tü jünoujakat anain jiakana nümaajanakana chia wayuukai.
Je neꞌitaakalaka wane kaꞌi nümüin Pablo, tü anuu nanta oꞌu sünain wainmain naya nünainmüin, eejachire nia kepiayaain. Wattaꞌajee maalü sünainmüinreꞌeya motsopa kaꞌikat, Pablo, aküjashi namüin süchikü tü nükuaippakat Maleiwa sünain aluwatawaa. Nüküjain namüin nooꞌopünaa Jesús sükajee tü nüshajalakat Moisés otta na nünüikimaajanakana Maleiwa suluꞌu tü karaloukta nüchikimaajatkat Maleiwa shiiꞌiree nanoujeein nünain Jesús sünain niain chi Nüneekajalakai Maleiwa.
Waneeinnua, nanoujain nümüin tü nümakat. Otta wane neꞌipa, nnojotsü nanoujain.
Je sünain nnojolüin wanaawain nanüikü sooꞌopünaa tü nümakat Pablo, oꞌunayaa müshii naya. Je nnojoliiwaꞌaya naꞌwalakajaain, nümüshii naya Pablo: —Shiimainjaꞌaya tü nümakat chi Naaꞌinkai Maleiwa nümüin Isaías, chi nünüikimaajachikai Maleiwa, süpüla nümüinjatüin shia namüin na jutuushinuukana, tü nümakat mayaa:
“Puꞌunapa sünainmüin wayuukalüirua tüü pümaiwa sümüin: ‘Naajüin Maleiwakai, jaꞌitatataairü maꞌi jaapüin otta jiꞌrüin, nnojottataaleerü jiyaawatüin aaꞌu’.
Pümapa tüü sümüin, süka jamüin, müshi chi Maleiwakai: ‘Tü wayuukalüirua, süsülajaain sücheꞌeirua otta soꞌuirua toulia. Süchechajaain saaꞌinrua suulia nayaawatüin saaꞌu tü shiimainkat. Nnojoishii naya ouyanteein tanainmüin. Müleka naaꞌinrüleje shia, anasüje tatüma nakuaippa suchukuaꞌa tamaa’ ”.
Ayatshijaꞌa Pablo sünain aashajawaa: —Jütüjaa jümata saaꞌu sünain niꞌitaain Maleiwakai sünain suꞌuninnajatüin pütchikat tüü, nüchikümaajatkat sünain oꞌtteꞌeraa, nanainmüin na gentilekana. Aluꞌutateerüjasaꞌaya natüma naa, naapaajeerü.
Kettaain nümüin Pablo tüü, oꞌunüshii naya aaꞌayajiraatataalain maꞌi nayajiraakana neꞌe.
Je Pablo, yalajachi yala süpüla piama juya suluꞌu wane miichi naꞌanapala kayanamüinwaisü nütüma. Je yala, kapülawaisü naaꞌin süpüshuaꞌa tü eekai suwaraijaain naaꞌu.
Sünain meimolüin naaꞌin otta sümaa nnojolin jaralin ataüjüin nükuaippa, Pablo, aküjashi süchikü tü nükuaippakat Maleiwa sünain aluwatawaa otta ekirajüshi nia nooꞌopünaa chi Senyotkai Jesucristo.
Taya, wane chi nüchepchiakai Cristo Jesús, Pablokai anülia, wane chi Aluwataaushikai aneekajalaakai nütüma Maleiwa, tashajüin jooluꞌu jümüin jia anoujashii nünain Jesucristo kepiakana suluꞌu tü pueulokat Roma. Eꞌitaanüshi taya nütüma süpüla taküjainjachin sümüin wayuu tü nüchiki anasükat aapünakat wamüin nütüma Maleiwa.
Saashin tü nashajakat na nünüikimaajanakana Maleiwa paala sümaiwa suluꞌu tü karaloukta nüchikimaajatkat Maleiwa, pansaasü nünüiki sünain nuꞌtteꞌerüinjatüin wayuu nükajee chi Nüchonkai, chi Wasenyotsekai Jesucristo.
Watüjaa aaꞌuchi Jesús sünain wayuuin nia, saaꞌu niain nuuꞌuliwoꞌuin David, chi sülaülashikai mma paala sümaiwa.
Maainjalasai Jesús. Je watüjaa aaꞌuchi sünain Nüchoin Maleiwa chi Pülashikai maꞌi, süka süsoꞌiraain naaꞌin nütüma süchikijee ouktaa.
Saaꞌujee anamiain Cristo tamüin, nüneeküin taya süpüla taꞌyataainjachin nümüin je süpüla kojutüinjachin nia tatüma. Eꞌitaanüshi taya süpüla taküjainjatüin tü nüchikikat sainküin mma sümüin tü wayuukolüirua nnojotkat judíoin, tü “gentilekalüirua” maa aka jiakana, süpüla sünoujainjatüin nünain je süpüla soonooinjatüin sümaa nünüiki.
Tasaküin jooluꞌu jia chakana Roma, jia aishiikana nüpüla Maleiwa, jia aneekünüshiikana nütüma süpüla nüpüshinjanain Jesucristo. Achuntüshi taya nümüin chi Washikai Maleiwa je nümüin chi Senyotkai Jesucristo süpüla neeꞌiyatüin naꞌanasia waneepia jümüin je süpüla naapüinjanain wane anaa jümüin.
Je palajana, süka yootüin süchiki tü jünoulakat sainküin mmakat süpüshua, taapüin analuꞌut nümüin Maleiwa saaꞌu tü kasa anasü naaꞌinrakat Jesucristo jümüin jiakana jüpüshua.
Nia Maleiwa taꞌyataaka amüin süka süpüshua taaꞌin sünain taküjain nüchiki chi Nüchonkai Oꞌtteꞌerüikai. Nia atüjaaka taaꞌu sünain tachuntüin nümüin waneepia jooꞌopünaa soꞌukaꞌi je saꞌwai. Je achuntüshi taya nümüin süpüla oꞌunaa jünainmüin chaꞌaya Romamüin, müleka nücheküle shia tapüleerua.
Cheeshi taya jümaa süpüla taküjainjatüin jümüin wane pütchi anasü aapünakat nütüma chi Naaꞌinkai Maleiwa tamüin süpüla katsüinjatüin jaaꞌin sütüma.
Keeꞌireesü taaꞌin wakaaliijiraain wayakana wapüshua sünain achecheraa waaꞌin sükajee tü wanoulakat. Wanaa sümaa katsüin jaaꞌin tatüma saaꞌu jiꞌrüin tü tanoulakat, katsüinjeerü taaꞌin jütümaya saaꞌu teꞌrüin tü jünoulakat.
Jütüjaa aaꞌuchi taya, tawalayuwaa, sünain taküjain nüchiki chi Oꞌtteꞌerüikai sümüin wayuu gentile sainküin mma, je takaaliijain naya süpüla anoujaa nünain Cristo. Akaꞌaya na manoujainsaliikana chakana Roma, keeꞌireesü taaꞌin jooluꞌu takaaliijeein naya süpüla nanoujain nünain. Wainmatuaichi taya achuntüin shiiꞌiree toꞌuneein jünainmüin. Isasü tachiki oꞌunaa. Müshi aka taꞌalijinnakai aaꞌin.
Eꞌitaanüshi taya süpüla aküjaa nüchiki chi Oꞌtteꞌerüikai sainküin mmakat süpüshua, sümüin wayuu eekai kacheꞌein pütchi griego je sümüin wayuu eekai macheꞌein griego, sümüin wayuu eekai sütüjain karaloukta je sümüin eekai matüjain.
Je sükajee tia, yapashi taya süpüla taküjainjachin nüchiki sümüin tü wayuukolüirua chakat Roma.
Nnojoishi taya japülin sünain aküjaa nüchiki chi Oꞌtteꞌerüikai sümüin wayuu. Chi wayuu eekai naapüin tü nüchikikat Cristo sümaa nünoujain nünain, oꞌtteꞌenneechi nia nütüma chi Maleiwa Pülashikai. Na wayuu aküjünakana amüin tü nüchikikat palajana, naya na judíokana. Je na judío eekana nanoujain nünain, oꞌtteꞌennüshii naya. Akaꞌaya na gentilekana, mayaasüje maküjuuin nüchiki namüin paala, aküjünüitpa namüin maaꞌulu yaa süpüla noꞌtteꞌennajanain na eekana nanoujain nünain.
Je sütüma tü nüchikikat chi Oꞌtteꞌerüikai, wayaawatüin saaꞌu sünain anajiraainapain waya nümaa Maleiwa sünainjee tü wanoulakat. Naaꞌinrüin chi Maleiwakai tü kasa anasükat wamüin saaꞌujee wanoujain nünain Jesucristo. Shia tü ashajünakat paala suluꞌu tü karaloukta nüchikimaajatkat chi Maleiwakai, sünain müin mayaa: “Chi wayuu eekai nünoujain nünain Maleiwa, anaawashi nümaa kataiwaꞌaya noꞌu. Je ouktapa nia, ayatshi anaawain nümaa”.
Süka masütaajuin wayuu manoujainsat sünain kaainjalaa, shiyouktüin tü shiimüin nüchikikat chi Maleiwa iipünaajachikai. Je sükajee tia, jashichishi maꞌi nia namüin. Süsaleena naya nütüma süka mojutüin nia natüma je süka ayatüin naya sünain kaainjalaa.
Tü shiimüin nüchikikat chi Maleiwakai, nnojotsü nunujulüin suulia tü wayuukolüirua. Jaꞌyasü maꞌi sümüin wayuu süpüshua nütüma
sünain niain Maleiwain je sünain niain pülashin, sükajee tü kasa nükumajakat paala sümaiwa. Nnojotsü wayuu matüjaainkat naaꞌu Maleiwa, süka shiꞌrüin wayuu süpüshua tü kasa nükumajakat. Je sükajee tia, nnojotsü jamüinjatüin nanüiki nümüin.
Sooꞌopünaa natüjaain naaꞌu chi Maleiwakai, nnojoishi kojutüin natüma sümaa nnojolüin naapüin analuꞌut nümüin. “Shiimüinshi sünain piain Maleiwain”, nnojoishii müin nümüin. Nnojotsü nayaawatüin aaꞌu tü shiimüinkat. Je tü jülüjakat naaꞌin, nnojotsü kasain anain apüla, süka nayouktüin tü shiimüinkat.
Jaꞌitaina kekiishiin naashin, maaꞌin aaꞌinchii neꞌe naya.
Sünain nnojolin naꞌwaajüin chi Maleiwakai Matüjainsaikai ouktaa, shia naꞌwaajaka neꞌe shiyaakua kasa wainma, tü namaleiwasekalüirua naajüin. Naꞌwaajüin shiyaakua wayuu, tü ouktajatkat soꞌu wane kaꞌi. Je naꞌwaajüin shiyaakua wuchii, shiyaakua mürüt, ooꞌulaka shiyaakua tü kasa lemtüsükat mmoluꞌu.
Je saaꞌujee nnojolin kasajachin chi Maleiwakai namüin, ayüülajünüshii naya nütüma süpüla naaꞌinrüinjatüin tü kasa mojusü keeꞌireekat maꞌi naaꞌin. Mojulaajiraashii naya napüshua. Naaꞌinrüin tü kasa japüikat atüma wayuu, maa aka aꞌluwajirawaa akuaippaa sümaa wayuu jierü otta wane jierü nümaa wane toolo.
Nayouktüitpa tü shiimüinkat nüchikikat chi Maleiwakai süpüla shiain jooluꞌu nanoujainjatüin tü alawaakat. Chi Maleiwakai akumajakai kasa süpüshua, shiimüin sünain niainjachin waꞌwaajüin süpüla kaꞌi süpüshua. Aluꞌusa nayakana, nnojoishi niain naꞌwaajüin. Shia naꞌwaajaka neꞌe tü kasa nükumajalakat.
Je süka nayouktüitpain tü shiimüinkat, ayüülajünüshii naya nütüma Maleiwa süpüla naaꞌinrüinjatüin tü mojusü keeꞌireekat maꞌi naaꞌin. Ooꞌulaashii na jieyuukana suulia atunkirawaa nümaa naꞌwayuuse süpüla namaꞌüjaainjanain namaa eekai jieyuujiraain wanaa namaa.
Mataajaꞌa na tooloyuukana sünain nooꞌulaain suulia atunkirawaa sümaa naꞌwayuuse, süka keeꞌireein naaꞌin tü mojusükat namaa eekai toolojiraain wanaa namaa. Amaꞌüjiraashii na tooloyuukana. Je süsalashii naya tia nütüma Maleiwa.
Jaꞌitaina natüjaain aaꞌu chi Maleiwakai, motüsü naaꞌin tü nayaawatakat aaꞌu nünainjee, süka nnojolüin kasain saapüin namüin naajüin. Je sükajee tia, ayüülajünüshii naya nütüma süpüla neꞌiküinjatüin naaꞌin sünain aaꞌinraa tü mojusü jülüjakat waneepia naaꞌin.
Je saaꞌujee tia, alanaꞌaleesia saainjala wayuu maaꞌulu yaa, sümaa mojulaain maꞌi naya, maa aka kachiiruaa aaꞌin washirüü, je maa aka jülüjaa aaꞌin tü mojusükat waneepia. Achunjasü naaꞌin shiiꞌiree oꞌutaa saaꞌin wayuu. Asheꞌejiraweeshii naya. Aküjashii naya alawaa. Kanainsü naaꞌin wayuu. Eperulajaashii naya.
Mojusü nanüiki sujuuna wayuu. Aꞌürülaashii maꞌi nünain Maleiwa. Eꞌrülii maꞌi wayumüin naya sümüin wayuu. Aꞌwaataashii maꞌi naya suluꞌu nakuaippa sümaa pülain naaꞌin suulia wayuu. Jülüjasü naaꞌin waneepia tü kasa mojusü naaꞌinrüinjatkat. Nayouktüin süchiawaa nei je nüchiawaa nashi.
Nnojotsü mojuin naaꞌin saaliijee naainjala. Nnojotsü pansaain nanüiki. Nnojotsü namüliajüin wayuu eekai müliain jaꞌitasü nüpüshin naya.
Je jaꞌitasü natüjaain aaꞌu tü nümakat chi Maleiwakai sünain: “Kasalajaneerü sümüin wayuu süpüshua eekai saaꞌinrüin kasa eekai müin aka tia sümaa suꞌutinnaleein aaꞌin”, sünain nümüin sümüin wayuu, ayatshiꞌiya naya sünain kaainjalaa. Je nanüiki namüin na wayuu aaꞌinrakana kasa mojusü wanaa namaa: “Anasü tü jaaꞌinrakat”, müshii naya namüin.
Eesüjaꞌa süpüla jümüin tamüin: “Tü wayuukolüirua püküjakat achiki wamüin, shiimüin sünain kaainjaraliin naya. Acheküsüjaꞌa kasalajanainjatüin namüin naainjala. Otta wayakana, nnojoishii müin aka nayakana”. Tamüshii paala jia: Wanaawashii jia namaa na wayuu jiyoujakana, süka jaaꞌinrüinya neꞌe tü kasa mojusü naaꞌinrakat. Sükajee tia, kasalajaneerü jümüin jiakanaya.
Watüjaa aaꞌuchi chi Maleiwakai sünain lotüin nukuaippa süpüla kasalajanainjatüin nütüma saainjala tü wayuu aaꞌinrakat kasa müin aka tia.
Müsüjaꞌa eera jaaꞌin jüleꞌeruꞌu: “Kaainjaralii nala, otta wayakana, nnojoliishii müin aka naaꞌin. ¿Kasakaja eera kasalajaneerüin wamüin nütüma Maleiwa?”. Tamüshii paala jia: Shiimüin sünain eein kasa kasalajaneetkat jümüin, süka jaaꞌinrüin tü kasa mojusü naaꞌinrakat nayakana.
Müshiijaꞌa eera jia teꞌipajee: “Nnojoleechi aashichijaain chi Maleiwakai wamüin maalü saaliijee waainjala, je nnojoleena süsalain waya nütüma, süka anamiain maꞌi nia sümüin wayuu”. Tamüshii paala jia: Eꞌrülii wayumüin maꞌi jia nümüin Maleiwa. ¿Jamüshii jia nnojoliikaꞌa jiyaawatüin saaꞌu sünain anamiain nia jümüin shiiꞌiree jiyaawajaainjanain suulia jaainjala?
Manoujüinyeesalii jia sünain nnojolüin jaapaain tü nümakat chi Maleiwakai süpüla jükatalaain suulia jaainjala. Sükajee tia, müleꞌoleejeeria maꞌi naashichin chi Maleiwakai jümüin, süka lotüin nukuaippa süpüla süsaleenain jia jaainjala nütüma soꞌuweena tü kaꞌi kasalajaneetkat oꞌu saainjala wayuu nütüma.
Je soꞌu kaꞌikat tia, süsaleena jia jaainjala sünainjee tü jaaꞌinrakat kataiwaꞌaya joꞌu.
Eesü wayuu eekai süchecherüin saaꞌin sünain aaꞌinraa tü anasükat sümüin wayuu. Kataiwaꞌaya noꞌu, aꞌwaajünüshi chi Maleiwakai nütüma sümaa kojutüin nia nütüma, süka keeꞌireein maꞌi naaꞌin kateein noꞌu waneepia nümaa süchikijee ouktaa. Soꞌu kaꞌikat tia, aapüneerü nümüin nümawaa Maleiwa süpüla kaꞌikat süpüshua.
Akaajasa chi wayuu ayouktakai tü shiimüinkat sümaa naaꞌinrüin waneepia tü mojusükat kataiwaꞌaya noꞌu, süka keeꞌireein naaꞌin tü anasükat nüpüla niakai neꞌe nümüiwa suulia wayuu, ütteerü maꞌi naaꞌin chi Maleiwakai nooꞌomüin soꞌu kaꞌikat tia. Süsaleechi nia naainjala nütüma.
Müleꞌojeerü maꞌi tü müliaa neꞌreetkat na wayuu aaꞌinrakana tü mojusükat kataiwaꞌaya noꞌu. Maa aka judío otta gentile, neꞌreerü müliaakat soꞌu kaꞌikat tia.
Otta napüshua na wayuu aaꞌinrakana tü anasükat sümüin wayuu kataiwaꞌaya noꞌu, kojuteena naya nütüma Maleiwa soꞌu kaꞌikat tia, je nnojoleena mmolüin naya neema. Maa aka judío otta gentile, kojuteena nütüma süka
matüjain nia kachekalaawaꞌataa wayuu.
Na gentilekana, mayaainje nnojolüin namaꞌanain tü nüshajakat Moisés, amülouijeenia neꞌe waneepia naya saaliijee naainjala. Otta na judíokana kamaꞌanakana tü nüshajakat Moisés, kasalajaneerü namüin naainjala nütüma Maleiwa süka moonooin naya sümaa tü nümakat.
Na wayuu eekai naapüin neꞌe tü nümakat Moisés, nnojoliishii anajiraain nümaa chi Maleiwakai sükajee tia. Aluꞌujasa müleka naaꞌinrüle tü nuluwataakat anain Maleiwa, anajiraweena nümaa.
Eesü wayuu gentile eekai naaꞌinrüin süka naaꞌin namüiwa tü nuluwataakat anain Maleiwa, mayaasüje nnojolüin aapünüin namüin tü nüshajakat Moisés. Akaaliijünüshii naya nütüma Maleiwa sünain atüjawaa saaꞌu tü kasa anasükat süpüla naaꞌinrüin ooꞌulaka tü mojusükat süpüla nayouktüinjatüin. Wanaa sümaa naaꞌinrüin tü kasa anasükat, nayaawata aaꞌu sünain anain shia noꞌuluꞌu Maleiwa. Je müleka naaꞌinrüle tü mojusükat, nayaawata aaꞌu sünain mojuin shia.
Saashin tü nüchikikat chi Oꞌtteꞌerüikai, tü taküjakat jümüin, eejeechi Jesucristo nümaa chi Maleiwakai soꞌuweena tü kaꞌi kasalajaneetkat oꞌu sümüin saainjala wayuu süpüshua nütüma. Mayaasüje nnojolüin atüjaanüin aaꞌu saainjala wane wayuu, atüjaaneerü aaꞌu kasalajanapa sümüin soꞌu kaꞌikat tia.
Müshii jia sünain juꞌwaataain suluꞌu jünüiki: “Wayuu judío waya, wayaꞌaya nüpüshika Maleiwa, je kojutsü watüma süpüshua tü nüshajanainkat Moisés.
Sünainjee weꞌikünüin sünain tü nüshajakat, wayaawata aaꞌu tü nüchekakat Maleiwa wapüleerua, tü kasa anasükat süpüla waaꞌinrüin otta tü kasa mojusü nnojolüinjatkat waaꞌinrüin.
Waya ekirajaka wayuu sünain tü shiimüinkat, je wakaaliijain na eekana nnojoliin natüjaain naaꞌu Maleiwa.
Süka wayain aapünüin amüin tü nüshajakat Moisés, watüjaa aaꞌut kasa süpüshua süpüla wekirajüinjatüin wayuu sünain tü shiimüinkat. Eekai maaꞌin naaꞌin, wakaaliijeechi. Eekai matüjaain saaꞌu tü nüshajakat Moisés, wekirajeechi”, müsü jünüiki.
Tamüshii paala jia: Jia ekirajüliikana wayuu, ¿jamüsü nnojotkaꞌa jaaꞌinrüin tü jikirajakat anain? Jia achiajaakana wayuu suulia oꞌuwajaa, ¿jamakaꞌa kaꞌruwaraliikaꞌa jia?
Jia achiajaakana wayuu suulia amaꞌüjawaa sümaa wayuu nnojotkat suꞌwayuusein, ¿jamakaꞌa jiakana jümaꞌüjaakaꞌa sümaa wayuu nnojotkat juꞌwayuusein? Jia alerajakana tü maleiwayaasükalüirua, ¿jamakaꞌa juꞌluwajakaꞌa tü nakorolokat?
Jia aꞌwaataakana suluꞌu aapünaa amüin tü nüshajakat Moisés, ¿jamakaꞌa mojutkaꞌa chi Maleiwakai jütüma sünain nnojolüin jaaꞌinrüin tü nuluwataakat anain?
Ashajünüsü jüchiki suluꞌu tü karaloukta nüchikimaajatkat chi Maleiwakai, müsü yaa: “Na gentilekana, mojutsai chi Maleiwakai natüma süka neꞌrüin tü kasa mojusü naaꞌinrakat na judíokana noꞌupala”.
“Ayaawatüna aaꞌuchii waya judíokana sünain nüpüshin waya Maleiwa, süka shiꞌyotoonüin wata”, müshii jia sünain juꞌwaataain suluꞌu jukuaippa. Tamüshii paala jia: Aamasü jümüin tü oꞌyotoonookat ata müleka jüüjüüle jia sümüin tü nuluwataakat anain Moisés. Akaajasa müleka nnojorule jüüjüüin jia sümüin, nnojoleerü kasain saamüin jümüin. Müshii aka neꞌe naaꞌin wane wayuu eekai moꞌyotoojuin nüta.
Je na gentilekana, mayaainje moꞌyotoojuin nata, müleka naaꞌinrüle tü nuluwataakat anain Moisés, “Jia tapüshika”, meechi chi Maleiwakai namüin. Otta jiakana oꞌyotoona atachiikana, ayoujüneena jia natüma, süka nnojolüin jüüjüüin jia sümüin tü nuluwataakat anain Moisés, jaꞌitaina jiain aapuushin amüin.
“Jia tapüshika”, nnojoishi müin chi Maleiwakai sümüin wane wayuu sünainjee shiꞌyotoonüin süta. ¿Kasa atüjaanaka atüma naaꞌu wane wayuu sünain shiimüin nüpüshin nia Maleiwa?
“Jia tapüshika”, münüshii napüshua na eekai neꞌitaanüin nütüma chi Naaꞌinkai Maleiwa süpüla nüpüshinjanain naya Maleiwa. Nnojoliishii naya eꞌitaanüin sünainjee oꞌyotoonaa ata, süpüla naꞌwaajünüin sütüma wayuu. Eꞌitaanüshii naya sünainjee shiiꞌiranajaaitpain naaꞌin, süpüla naꞌwaajünüin nütüma Maleiwa.
Tasakirüin paala jia: ¿Kasa anaka aluꞌu na wayuu judíokana noulia na gentilekana? ¿Kasa saamaka namüin tü oꞌyotoonookat ata?
Eesüjaꞌaya anaka aluꞌu naya noulia na gentilekana, saaꞌu nayain aapünüin amüin palajana tü pütchi nünüikikat Maleiwa paala sümaiwa, je eꞌitaanüshii naya nütüma süpüla nekirajüinjatüin wayuu sünain tü pütchikat sainküin mmakat süpüshua.
Je müleka eere napüshi na judíokana eekai manoulain, ¿amalajaweerü saaꞌin jümüin tü naaꞌinrüinjatkat chi Maleiwakai sütüma?
Nnojo. Nnojoleerü amalajaain. Ayateeria naaꞌinrüin chi Maleiwakai tü nümakat. Jaꞌitairü aküjain alawaa wayuu süpüshua, pansaasü nünüiki chi Maleiwakai waneepia. Shia tü ashajünakat achiki paala sümaiwa. Müsü mayaa: “Lotüsü nukuaippa chi Maleiwakai wanaa sümaa kasalajanain saainjala wayuu nütüma, süka pansaain waneepia nünüiki”.
Eesü süpüla süsouktüin wane wayuu shiꞌipajee tü tamakat, sünain maa tamüin: “Jaꞌitaina kaainjalain waya judíokana, nülatirüinya neꞌe chi Maleiwakai tü waainjalakat woulia. Müleka nnojoruleje waaꞌinrüin tü kasa mojusükat, nnojoishije atüjaanüin aaꞌu chi Maleiwakai sünain alanaꞌaleein lotüin maꞌi tü nukuaippakat. Sükajee tia, nnojotsü anain süpüla süsaleenain waya waainjala nütüma, saaꞌin wamüin”.
Tamüshii paala jia: Lotüshaatasü maꞌi nukuaippa chi Maleiwakai sünain süsaleenain jia jaainjala nütüma. Müleka nnojorüleje lotüin nukuaippa sünain tüü, nnojotsüje nuuntüin süsalain saainjala wayuu süpüshua nütüma.
Mataalasü waneꞌeya: “Sütümajee waküjain alawaa, shiyaawatüin wayuu naaꞌu chi Maleiwakai sünain nnojolin müin aka waya, süka pansaain waneepia nünüiki. Je saaꞌu kojutüin nia sütümajee tü mojusü waaꞌinrakat, ¿jamakuaippat süsalainjanain waya nütüma?”.
Otta sünüiki waneꞌeya tamüin: “Pikirajüin waya sünain ayatüin sünain waaꞌinrüin tü mojusükat shiiꞌiree kojuteein chi Maleiwakai sütüma wayuu sünainjee tü waainjalakat”. Tamüshii paala jia: Nnojotsü shiain tekiraja anain tia. ¿Jamüshii jiꞌrüliikaꞌa wayumüin sümüin tü tamakat jümüin? Shiimüin sünain lotüin maꞌi nukuaippa chi Maleiwakai sünain kasalajanainjatüin jaainjala nütüma.
Sünainjee süpüshua tü tamüitpakat jümüin, müinjachi taya jooluꞌu jümüin: Waya judíokana, nnojoliishii waya alanaain noulia na gentilekana nuꞌupala chi Maleiwakai, süka süchepchiain kaainjalaa wayuu süpüshua, wayuu judío ooꞌulaka wayuu gentile.
Shia tü ashajünakat achiki paala sümaiwa suluꞌu tü karaloukta nüchikimaajatkat Maleiwa, müsü mayaa: “Nnojotsü wayuu eekai anajiraain nümaa Maleiwa. Nnojotsü eein waneesüyaakaleje.
Nnojotsü wayuu eekai süshatüin aaꞌinraa tü anasükat. Nnojotsü wayuu eekai nümaweein Maleiwa.
Nnojoishi jamajachin chi Maleiwakai namüin na wayuukana napüshua, süka shiain jülüjüin naaꞌin tü mojusükat waneepia. Nnojotsü wayuu eekai saaꞌinrüin tü anasükat. Nnojotsü waneesüyaakaleje.
Eꞌrülii wayumüin maꞌi na wayuukana napüshua sümaa naꞌürülaain maꞌi. Akülaashii alawaa, je kiꞌrashii maꞌi sünain aashajawaa perulaa. Mülia aaꞌinrü wayuu sütüma nanüiki maa aka süchotokai maaꞌala.
Nasheꞌetaain wayuu. Noꞌutüin saaꞌin wayuu.
Eepünaale noꞌunüin, shiꞌrüin müliaa wayuu natüma. Namojujain sukuaippa wayuu.
Natkeꞌerüin wayuu süka tü naaꞌinrakat je tü namakat.
Nnojoishi jamajachin chi Maleiwakai namüin. Mojutsai nia natüma”.
Waya judíokana, saaꞌu saapünüin wamüin tü nuluwataakat anain Maleiwa ashajünakat nütüma Moisés, antinneena waya nümülatuꞌumüin Maleiwa soꞌuweena wane kaꞌi süpüla wasouktüinjanain nümüin saaliijee nnojolüin waaꞌinrüin tü nümakat. Je iseerü wachiki asouktaa niꞌipajee Maleiwa saaꞌu waainjala. Soto jaaꞌin tü anajirawaakat nümaa Maleiwa, sünain nnojolüin sünainjeejatüin aaꞌinraa tü nuluwataakat anain Moisés, süka nnojolüin shiain süpülajatüin. Aapuushi wamüin nütüma Maleiwa süpüla wayaawatüinjatüin saaꞌu kaainjalain waya.
Saaꞌu nnojolüin anajiraain wayuu nümaa Maleiwa sünainjee aaꞌinraa tü nuluwataakat anain Moisés, ¿kasataalakalaka anajiraainjatüin aka wane wayuu nümaa? Anajiraashii waya nümaa Maleiwa sünainjee wanoujain nünain Jesucristo. Shia tü aküjünakat achiki paala sümaiwa natüma na nünüikimaajanakana Maleiwa ooꞌulaka Moisés. Je niiꞌiyatüin shia chi Maleiwakai wamüin wapüshua maaꞌulu yaa suluꞌu tü nüchikikat chi Oꞌtteꞌerüikai. Wayuu süpüshua, na judíokana ooꞌulaka na gentilekana, cheꞌojaasü anajiraainjanain naya nümaa Maleiwa.
Cheꞌojaasü anajirawaa wamüin süka kaainjalain wayuu ütamüinreꞌeya nuulia Maleiwa je sükatalaain suulia tü kasa anasü nüchekakat süpüleerua. Je nnojotsü nücheküin chi Maleiwakai ayatüin wayuu katatüin nuulia.
Anamia maꞌi chi Maleiwakai sümüin wayuu süpüshua waneepia. Je saaꞌujee anamiain maꞌi nia, chi eekai nünoujain nünain Cristo Jesús, taashishi nia suulia naainjala sümaa anajiraain nia nümaa Maleiwa.
Je paalainka, naawalüin chi Maleiwakai wayuu suulia süsalaa saainjala. Otta watüjaa aaꞌuchi nia sünain lotüin maꞌi nukuaippa. Je süka lotüin nukuaippa, niꞌrüin sünain cheꞌojaain nüjütüin chi Nüchonkai süpüla ouktajachin saaꞌu saainjala wayuu süpüla anajiraainjatüin wayuu nümaa. Shiasa maaꞌulu yaa, saaꞌu ouktüichipain Cristo, nuuntüin chi Maleiwakai nülatirüin saainjala wayuu eekai sünoujain nünain Cristo sünain ouktüin nia saaꞌu saainjala. Sünain nüjütüin Cristo saꞌakamüin wayuu, niiꞌiyatüin chi Maleiwakai wamüin sünain shiimüin lotüin maꞌi nukuaippa je shiimüin nuuntüin anajiraainjatüin nümaa wayuu süpüshua eekai sünoujain nünain Jesús.
Nnojo juꞌwaataain suluꞌu joonooin sümaa tü nuluwataakat anain Maleiwa, maa aka taküjaitpain jümüin sünain nnojoliin anajiraain wayuu nümaa Maleiwa sünainjee naaꞌinrüin tü nüshajakat Moisés. Watüjaa aaꞌulu sünain shiain sümüiwa anajiraain anainjee waya tü wanoulakat nünain Jesús.
Teeꞌiyatüitpa jümüin sünain anajiraain wayuu nümaa Maleiwa, nnojotsü sükajeejatüin naaꞌinrüin tü nümakat Moisés namüin, sükajeejatü nanoujain nünain Jesús sünain ouktüin saaꞌu naainjala.
Chi Maleiwakai, nnojoishi Wamaleiwasein neꞌe wayakana judíokana wamüiwa. Namaleiwase na gentilekana wanaa wamaa. Je sükajee tia, Sümaleiwaseichipa wayuu süpüshua.
Waneeshia chi Maleiwakai anajiraakai atüma wayuu süpüshua. Na judíokana, oꞌyotoona atachiikana, ooꞌulaka na gentilekana, moꞌyotooju atachiikana, anajiraashii naya napüshua sünainjee neꞌe anoujaa nünain Jesucristo.
¿Jamakalaka tü nüshajakat Moisés? ¿Jamüinjatü sukuaippa watüma, waya anajiraainapakana nümaa Maleiwa sünainjee wanoujain nünain Jesús? ¿Nnojolüitpa kasain saamüin wamüin jooluꞌu? Nnojolun. Alanaꞌaleesia jooluꞌu sünain kojutüinjatüin shia watüma, süka wayaawatüitpain joo saaꞌu kasapülajatüin shia wamüin nütüma Maleiwa.
Soto jaaꞌin nüchiki Abraham, chi watuushikai waya judíokana sümaiwa paala. ¿Kasa eejatka nümaꞌana wanaa sümaa anajiraain nia nümaa Maleiwa?
Watüjaa aaꞌuchi Abraham sünain naaꞌinrüin wainma kasa anasü sümüin wayuu. Je müleka anajiraaleje nia nümaa Maleiwa sünainjee tü kasa anasü naaꞌinrakat, aꞌwaataashije suluꞌu tü naaꞌinrakat. Otta tamüshii paala jia: Nnojotsü kasain nuꞌwaataain aluꞌu nuꞌupala Maleiwa.
¿Jamüsü sünüiki tü karaloukta nüchikimaajatkat Maleiwa nooꞌopünaa Abraham? Müsü mayaa: “Nücheka achikit Maleiwa anajiraain Abraham nümaa sünainjee nünoujain nünüiki”.
Watüjaa aaꞌulu sünain nücheküin chi Maleiwakai süpüleerua anajiraainjatüin wayuu kaainjarat süpüshua nümaa. Wane aꞌyataai, “Asülajünüsü tamüin neerü”, nnojoishi müin. “Awalaajünüsü taꞌyataain”, müshi. Aluꞌusa wayakana, müshii aka waya naaꞌin wane wayuu eekai nüsülajünüin amüin neerü sünain maꞌyataain. Saaꞌujee wanoujain nünain Maleiwa, nücheka achikit anajiraain waya nümaa.
Nüküjain David paala sümaiwa nüchiki wane achekünakai amüin süchiki anajirawaa nümaa Maleiwa. Naashin David, nnojotsü sünainjeejatüin tü kasa anasü naaꞌinrakat, sükajeejatü nünoujain nünain Maleiwa. Anataꞌaleeshijaꞌa maꞌi chi wayuukai naashin David. Müsü tü nüshajakat:
“Anataꞌaleeshijaꞌa maꞌi chi wayuu alatinnakai aainjala nuulia nütüma Maleiwa, süka motüin naaꞌin Maleiwa tü kasa mojusü naaꞌinrakat. Müiria nnojolüin jülüjüin aaꞌinyüü naainjala süpüla kasalajanaa nümüin nütüma Maleiwa”.
¿Naya neꞌe kamüinjanaka tü anajirawaakat nümaa Maleiwa na oꞌyotoona atachiikana namüiwa? Nnojo. Namüinjatü shia na moꞌyotooju atachiikana wanaa namaa. Tamüinapaꞌasa jia sooꞌopünaa nüchiki Abraham sünain nücheküin süchiki Maleiwa anajiraain nia nümaa süka nünoujain nünain.
¿Joujatü nücheküin achiki Maleiwa tü anajirawaakat nümaa Abraham? ¿Anajiraashi nia süchikijee shiꞌyotoonüin nüta? Nnojo. Anajiraashi süpülapünaa.
Saaꞌu anajiraain Abraham süpülapünaa shiꞌyotoonüin nüta, shiyaawatüin wayuu saaꞌu anajiraain nia nümaa Maleiwa sünainjee tü nünoulakat neꞌe sümüiwa. Jümeenakalaka joo tamüin: “¿Kasa apülajatka shiꞌyotoonüin nüta?”. Oꞌyotoona atachi nia süpüla sütüjaainjatüin wayuu naaꞌu sünain anajiraaichipain nia nümaa Maleiwa. Je maaꞌulu yaa, na gentilekana, mayaainje moꞌyotoojuin nata, anajiraainapa naya nümaa Maleiwa sünainjee tü nanoulakat nünain, maa aka anajiraain paala Abraham süpülapünaa shiꞌyotoonüin nüta. Eekalaka süpüla namüin na gentilekana: “Washi niaꞌaya”.
Watüjaa aaꞌuchi Abraham sünain natuushin na judíokana, na oꞌyotoona atachiikana, saaꞌu niꞌirukuin naya. Otta müshiꞌiya jooluꞌu, na judíokana eekai nashatüin tü nünoulakat Abraham süpülapünaa shiꞌyotoonüin nüta, shiimainchipa sünain nashin.
Watüjaa aaꞌuchi Abraham ooꞌulaka na nüikeyuukana sünain pansaain nünüiki chi Maleiwakai namüin sünain maa: “Anashaateechi maꞌi Abraham tatüma ooꞌulaka tü wayuukolüirua sainküin mmakat süpüshua eekai sümüin: ‘Nia Abraham washika’ ”. Tasakirüin paala jia: ¿Pansaasü, saaꞌin jümüin, nünüiki chi Maleiwakai namüin sünainjee naaꞌinrüin tü nuluwataakat anain Moisés? Nnojo. Shia sünainjee anajiraainapain naya nümaa Maleiwa sünainjee nanoujain nünain.
Müleka pansaaleje nünüiki chi Maleiwakai namüin sünainjee aaꞌinraa tü nuluwataakat anain Moisés, ¿jamakaꞌa cheꞌojaakaꞌa namüin anoujaa nünain Maleiwa? Amülasüjaꞌa mmata pansaain nünüiki sünain anashaatainjanain maꞌi naya nütüma, je na wayuu pansaakana amüin nünüiki Maleiwa, acheküsüje süsalain naya nnojorule naaꞌinrüin tü nuluwataakat anain Moisés. Akaajasa müleka nnojorule anajiraain wayuu sünainjee aaꞌinraa tü nümakat Moisés, nnojoliijaꞌa süsalainjanain na anoujashiikana maa aka nnojorule naaꞌinrüin shia.
Tamüshii paala jia jüchikua: Pansaasü nünüiki chi Maleiwakai nümüin Abraham süka nünoujain nünain. Shiasa süka anamiain maꞌi chi Maleiwakai nümüin Abraham, anajiraakalaka nia nümaa. Anamiakalaka nia jooluꞌu sümüin wayuu süpüshua eekai “Nia Abraham washika” sümüin sünain sünoujain. Nnojoishi anamiain nia namüin na judíokana namüiwa, na aapünakana amüin tü nüshajalakat Moisés. Anamiashi namüin napüshua na eekai nanoujain nünain maa aka Abraham. Shiimüinkalaka niain Abraham washin waya anoujashiikana wapüshua.
Jülüja jaaꞌin jaralin chi pansaain anüiki. Shiimüin niain Maleiwa, chi Maleiwa nünoujakai anain Abraham, chi Maleiwa keraakai atüma tü nümakat sünain pansaain nünüiki, chi Maleiwa osoꞌirakai saaꞌin wayuu ouktüsü, chi Maleiwa aküjakai süchiki tü naaꞌinrüinjatkat nnojolüiwaꞌaya naaꞌinrüin. Wamakalaka waya anoujashiikana süka süpüshua waaꞌin: “Anataꞌaleeshiijaꞌa maꞌi waya süka niain washin Abraham”, maa aka tü ashajünakat nüchiki Abraham suluꞌu tü nüchikimaajatkat Maleiwa, sünain müin mayaa: “Eꞌitaanüshi pia tatüma süpüla piainjachin süshin wayuu wainma sainküin mmakat”.
Süpüla nikeraajüinjatüin chi Maleiwakai tü nümakat nümüin Abraham sünain pansaain nünüiki, acheküsü naapüin kachonwaa nümüin. “Iseerü süchiki ayaawajünaa tü püikeyuukalüirua, süka wainmeerüin maꞌi shia”, müshi chi Maleiwakai nümüin Abraham. Mayaainje laülaain Abraham sünain machonwaa, katsüinsü tü nünoulakat sünain naꞌatapajüin tü naaꞌinrüinjatkat chi Maleiwakai nümüin. Sükajee tia, müirüjese wattain saalin nüikeyuu sainküin mmakat maaꞌulu yaa.
“¿Jamakuaippaliikai waya süpüla kachoinjanain?”, müsü naaꞌin nüleꞌeruꞌu Abraham. Mayaainje sülüꞌülüin polooin shikii juya nuuyase je maralüin Sara tü nuꞌwayuusekat, ayatsü nünoujain sünain naapeerüin Maleiwa kachonwaa namüin.
Nnojotsü naapüin naaꞌin sünain maa: “Matüjainsai Maleiwa ekeraajaa tü nümakat tamüin”. Shia eeka katsüin tü nünoulakat sümaa nuꞌwaajüin Maleiwa waneepia. “Shiimüin sünain nuuntüin nikeraajeerüin Maleiwa tü nümakat tamüin sünain pansaain nünüiki”, müshi.
Tamüshii paala jia: Sükajee nünoujain Abraham tü nümakat chi Maleiwakai nümüin, ekettaajüsü tü ashajuushikat: “Nücheka achikit Maleiwa anajiraain Abraham nümaa”, makat.
Tia pütchikat, nnojotsü nüpülajatüin Abraham nümüiwa, wapülajatü wayakanaya. Nücheka achikit Maleiwa anajiraain waya nümaa sünainjee wanoujain nünüiki. Nia chi Maleiwa Pülashikai maꞌi, chi osoꞌireꞌetkai naaꞌin Wasenyotsekai Jesús süchikijee ouktaa.
Watüjaa aaꞌulu sünain naapüin chi Nüchonkai süpüla ouktajachin nia saaꞌu waainjala, je sünain nüsoꞌireꞌerüin naaꞌin süchikijee ouktaa süpüla anajiraainjanain waya nümaa.
Saaꞌu anajiraainapain waya nümaa chi Maleiwakai sünainjee tü wanoulakat nünain, anaitpa jooluꞌu tü waaꞌinkat nuꞌupala nütüma chi Wasenyotsekai Jesucristo.
Sünainjee tü naaꞌinrakat Cristo, niiꞌiyatüin chi Maleiwakai naꞌanasia wamüin. Je maaꞌulu yaa, kamalaintpa wamüin tü anajirawaakat nümaa. Je saaꞌu anajiraainapain waya nümaa, talatashaatasü maꞌi waaꞌin saaꞌu nnojoliinapain katatüin waya suulia tü kasa anasü nüchekakat Maleiwa wapüleerua, süka watüjaain saaꞌu sünain wamaꞌanainjatüin shia süpüshua soꞌuweena wane kaꞌi.
Jaꞌitairü weꞌrüin müliaa, ayatsü talatüin waaꞌin suꞌutpünaa tia. Sükajee tü müliaakat, watüjeerü wachecherüin waaꞌin sünain anoujaa.
Je walatirapa tü müliaakat, “Lotüsü jukuaippa toꞌupala”, meechi chi Maleiwakai wamüin. Je sükajee talatüin nia wamaa, watüjaa aaꞌulu sünain ayateenain nükaaliijüin waya müleka weꞌrüle müliaa wachikua.
Je nnojoleena waya eꞌrüin japülii, süka wakaaliijüneenain nütüma Maleiwa sünain katsüinjatüin tü wanoulakat. Nükaaliijeena waya süka alin maꞌi waya nüpüla. Je chi Naaꞌinkai Maleiwa aapünakai wamüin, niiꞌiyatüin wamüin sünain alin maꞌi waya nüpüla Maleiwa.
Je paalainka, nnojotsü wountüin anajiraain waya nümaa Maleiwa, süka nnojolin jamajachin nia wamüin. Wanaa sümaa tia, ouktüshi Cristo süpüla nuꞌtteꞌerüinjanain waya.
Jaꞌitaichi takaaliijeein maꞌi wane wayuu, nnojorüleejaꞌa tacheküin ouktüin taya naaꞌujee, jaꞌitaichi niain wane wayuu aaꞌinrakai süpüshua tü nuluwataakat anain Moisés, jaꞌitaichikeje niain wane wayuu kamaneekai waneepia sümüin wayuu.
Akaajasa Cristo, nnojotsü niyoukta achiki ouktaa waaꞌu. Je mayaainje kaainjaraliin waya, ouktüshia neꞌe nia waneepia waaꞌujee. Süka tüü, niiꞌiyatüin Maleiwa wamüin sünain alin maꞌi waya nüpüla.
Sotoyoosüje jaaꞌin tü taküjakat jümüin süchiki süsaleerüin saainjala wayuu nütüma Maleiwa soꞌuweena wane kaꞌi. Otta wayakana, mayaainje kaainjalain waya paalainka, anajiraainapa waya jooluꞌu nümaa Maleiwa sünainjee tü nüshakat Jesús amülakat sünain ouktüin saaꞌu waainjala. Je sükajee tia, oꞌtteꞌennüshii waya nütüma Cristo. Müinaya waya nnojoliin süsalain waainjala nütüma.
Tamüshii paala jia jüchikua: Mayaainje mojaawain waya paalainka nümaa Maleiwa, anaawashii waya jooluꞌu nümaa sütüma tü naaꞌinrakat chi Nüchonkai sünain ouktüin nia waaꞌujee. Je süka anaawainapain waya nümaa Maleiwa, shiimüin sünain woꞌtteꞌennüinjanain nütüma Cristo süka katüitpain noꞌu.
Je naapüin wamüin chi Maleiwakai miyoꞌushaata talataa aaꞌin, sükajee tü naaꞌinrakat Jesucristo chi Wasenyotsekai. Nia kakajeejanaka anaawain waya nümaa Maleiwa.
Tasoꞌiree aaꞌinchii jia sünain anain maꞌi tü naapakat wamüin Cristo, je sünain mojuin maꞌi tü naapakat wamüin Adán. Kaainjalashi Adán nuulia Maleiwa sükajee niyouktajaain sümaa nünüiki nümüin. Ouktakalaka nia saaliijee. Je sükajee kaainjalain Adán, oꞌttüsü wayuu ütamüinreꞌeya sünain kaainjalaa. Ouktakalaka naya saaliijee.
Je wanaa sümaa tia, nnojotsü kasalajanain sümüin wayuu moonooinwaa sümaa tü nüshajalakat Moisés, süka nnojolüin eejatüin shia. Mayaainjeꞌe nnojolüin nayouktajaain nünüiki Maleiwa, maa aka Adán, ouktüshiꞌiya neꞌe waneepia napüshuaꞌaleꞌeya süka wayuuin kaainjaralii naya. ¿Jamüsü waneejatükaꞌa tü aapuushikat wamüin nütüma chi Maleiwakai suulia tü aapuushikat wamüin nütüma Adán?
Sükajee kaainjalain Adán, shiꞌrüin ouktaa tü wayuukolüirua süpüshua. Aluꞌusa tü naapakat wamüin chi Maleiwakai nünainjee Jesucristo, alanaꞌaleesia maꞌi sünain anain shia. Anamiashaatashi maꞌi chi Maleiwakai süpüla naapüin chi Nüchonkai wamüin. Je tü kasa anasü naaꞌinrakat Cristo, süpülajatü wayuu süpüshuaꞌaleꞌeya.
Müshi taya tachikua: Tü naapakat wamüin chi Maleiwakai, alanaꞌaleesia maꞌi sünain anain shia. Otta tü naapakat wamüin Adán, mojusü. Saaꞌujee naainjala waneeshia wayuu, kasalajanasü sümüin saainjala wayuu süpüshua sümaa sükatalaain nuulia Maleiwa. Otta saaꞌu tü naaꞌinrakat Cristo, anajiraajeerü wayuu watta saalin nümaa Maleiwa.
Saaꞌu naainjala Adán, oꞌttüsü wayuu süpüshua sünain kaainjalaa je ouktüshii naya saaliijee. Otta saaꞌu tü naaꞌinrakat Jesucristo, chi wayuu aapaakai naꞌanasia Maleiwa süpüla anajiraainjachin nümaa, katsüinsü naaꞌin sünain anoujaa.
Tamüshii paala jia jüchikua: Tü naapakat chi Maleiwakai wamüin nünainjee Cristo, alanaꞌaleesia maꞌi sünain anain. Otta tü naapakat wamüin Adán, mojusü. Nükajee Adán, saaꞌu kaainjalain nia, eꞌitaanüsü wayuu süpüshua nütüma Maleiwa süpüla süsalainjatüin saainjala sümaa katatüinjatüin nuulia. Otta nükajee Cristo, saaꞌu tü anasü naaꞌinrakat sünain ouktüin waaꞌujee, nnojoleerü kasalajanain wamüin waainjala. Taashishii waya suulia süsalaa waainjala je müinaya nnojoliin akatannüin nuulia Maleiwa.
Saaꞌujee moonooin Adán sümaa nünüiki Maleiwa, oꞌttüsü wayuu ütamüinreꞌeya sünain kaainjalaa. Otta müsia jooluꞌu, saaꞌujee noonooin Jesucristo sümaa nünüiki Maleiwa, eeitpa süpüla anajiraain wayuu maleekalia.
Mapa kakalia nüchikijee Adán, aapünüsü sümüin tü wayuu judíokalüirua tü nüshajakat Moisés nütüma Maleiwa. Aapünüsü shia süka nücheküin Maleiwa shiyaawatüinjatüin wayuu sünain shiimüin kaainjaraliin naya. Otta müsia jooluꞌu, mayaainje kaainjaralüin maꞌi tü wayuukolüirua, nountüitpa anajiraain naya nümaa Maleiwa süka anamiashaatain maꞌi nia namüin.
Tü taküjüitpakat achiki jümüin, müsü mayaa: Na wayuu süchepchiakana kaainjalaa, oukteena naya napüshua sümaa katatüin naya nuulia Maleiwa. Otta wayakana, nnojoleena nükatalüin nuulia, süka anamiashaatain maꞌi nia. Saaꞌu wanoujain nünain chi Wasenyotsekai Jesucristo, wountüin wapüshua anajirawaa nümaa Maleiwa sümaa suꞌwanajaain waaꞌin süpüla chainjanain waya nümaa weinshi.
Eesüjaꞌa süpüla sümüin wane wayuu: “Anamiapajaꞌa maꞌi chi Maleiwakai süpüla anajiraainjatüin wayuu nümaa jaꞌitairü wainmain saainjala. Je saaꞌu nülatirüin chi Maleiwakai saainjala wayuu, anakaja masütaajule waya sünain waainjala süpüla kooꞌomüinjatüin naꞌanasia Maleiwa wamüin”.
Nnojotsü shiain tia. Maa aka taashin wane wayuu ouktüsü suulia sukuaippa, taashiinapa waya suulia süchepchiaa waainjala. Wooꞌulaweekalaka suulia kaainjalaa.
Wanaa sümaa wowoutisaajünüin waya anoujashiikana, müshii aka ouktiraakai waya nümaa Cristo.
Je maa aka nojoitünüin Cristo süchikijee ouktaa, müshii aka wojoitünakai wanaa nümaa. Je maa aka nüsoꞌiraain aaꞌin Cristo süchikijee ouktaa nütüma chi Nüshikai Pülashikai maꞌi, akaꞌaya wayakana, müshii aka wosoꞌiraakai aaꞌin wanaa nümaa. Je süka jeketüitpain wakuaippa, wountüin wooꞌulaain suulia waainjala.
Tamüshii jia jüchikua: Aꞌaniraaitpa wakuaippa nümaa Cristo. Maa aka ouktüin nia, müshii aka ouktakai waya wanaa nümaa saaꞌu nnojolüin kasajatüin wamüin kaainjalaa. Je maa aka susoꞌiraain naaꞌin Cristo, akaweenia wayakana osoꞌiraweeria waaꞌin mapeena.
Maa aka nüchitünüin Cristo sünain kuruusakat süpüla ouktaa, akaꞌaya tü wakuaippakat, achitünüsü süpüla ouktaa wanaa nümaa. Nnojoliinapa jooluꞌu süchepchiain waya kaainjalaa.
Maa aka taashin wane wayuu ouktüsü suulia sukuaippa, taashiinapa waya suulia süchepchiaa waainjala.
Saaꞌu ouktüin waya wanaa nümaa Cristo, watüjaa aaꞌulu sünain katüinjatüin woꞌu wanaa nümaa.
Saaꞌu susoꞌinnüin naaꞌin Cristo süchikijee ouktaa, watüjaa aaꞌuchi nia sünain nnojoleechin ouktüin piantua. Nnojolichipa süchepchiain nia tü ouktaakat.
Süka ouktüichipain Cristo saaꞌu saainjala wayuu, nnojoleechi ouktüin nüchikua. Eeshi nia nümaa Maleiwa maaꞌulu yaa sünain katüinjatüin noꞌu süpüla kaꞌikat süpüshua.
Akaajaa jiakana, saaꞌu müin aka ouktakai jia, anakaja jiyaawatüle saaꞌu sünain taashiinapain jia suulia süchepchiaa kaainjalaa.
Sükajee tüü, juuꞌulaa jumata suulia süchepchiaa jia kaainjalaa. Nnojo joonooin sümaa tü mojusü keejiakat sümüin tü jiꞌiruku jookot süpüla ouktaa.
Nnojo jaapüin jiꞌiruku süpüla kaainjalaa, süpüla jaaꞌinrüinjatüin kasa mojusü süka. Nnojo motüin jaaꞌin sünain katüinapain joꞌu nütüma Maleiwa. Shia anaka aluꞌu jooluꞌu jaapajiraale jukuaippa nümüin. Jaapa jiꞌiruku nümüin süpüla jaaꞌinrüinjatüin kasa anasü süka.
Soto jaaꞌin sünain anajiraainapain jia nümaa Maleiwa sünainjee anamiashaatain nia jümüin süpüla taashinjanain jia nütüma suulia süchepchiaa kaainjalaa. Nnojoliishii jia müin aka naaꞌin na wayuu aapünakana amüin tü nuluwataakat anain Moisés, tü nnojotkat akaaliijain naya suulia kaainjalaa. Je sükajee tia, juuꞌulaa suulia süchepchiaa kaainjalaa.
¿Jamakalaka joo shia? ¿Ayatüinjana waya masütaajuin sünain waainjala süka anajiraain waya sünainjee anamiashaatain chi Maleiwakai wamüin je nnojolüin sünainjeejatüin woonooin sümaa tü nüshajakat Moisés? Nnojottaa.
Soto jaaꞌin wane kasa. Müleka jaapajiraale jukuaippa nümüin wane wayuu süpüla nüchepchiainjanain jia, nieechi jülaamainka. Akaajaa müleka jaapajiraale jukuaippa sünain aaꞌinraa kasa mojusü, süchepchieena jia kaainjalaa, je oukteena jia saaliijee. Aluꞌujasa müleka jaapajiraale jukuaippa nümüin Maleiwa süpüla jüüjüüinjanain jia nümüin, loteerü jukuaippa nuꞌupala.
Taapüin analuꞌut nümüin chi Maleiwakai jaaꞌu. Süchepchiapüꞌüshii jia kaainjalaa paalainka. Je jooluꞌu, oonooshii jia süka süpüshua jaaꞌin sümaa tü shiimüin ekirajünakat anain jia maaꞌulu yaa.
Taashiinapa jia suulia süchepchiaa kaainjalaa. Nüchepchiainapa jia Maleiwa süpüla aaꞌinraa tü kasa anasü nüchekakat jüpüleerua.
Tü taküjaitpakat jümüin, taküjain süka pütchi sütüjaakat aaꞌu wayuu sainküin mma. Müsü joo tü tekirajeekat anain jia jüchikua: Süchepchiapüꞌüshii jia kaainjalaa paalainka sünain jaaꞌinrapüꞌüin waneepia tü kasa yarüttakat atüma jaaꞌin süka tü jiꞌirukukat. Otta müsia jooluꞌu, saaꞌu nüchepchiainapain jia Maleiwa, nücheküin süpüleerua jükatalaain suulia jaainjala. Je sükajee tüü, anakaja müleka jaapüle jiꞌiruku nümüin süpüla jaaꞌinrüinjatüin waneepia tü nuluwataakat anain jia.
Soto jaaꞌin tü jukuaippakat paalainka. Wanaa sümaa süchepchiapüꞌüin jia kaainjalaa, nnojotsü kachipünaain jaaꞌin tü nuluwataakat anain jia Maleiwa.
Kasayaa neꞌe saapüin jümüin tü kasa mojusü jaaꞌinrakat. Jooluꞌu, japüliinapa jia süka tü jaaꞌinrapüꞌükat. Chi wayuu ayatakai aaꞌinrüin kasa makat aka tia, oukteechi nia sümaa amülouleechin nia nuulia Maleiwa.
Otta müshiꞌiya jia jooluꞌu, taashiinapa suulia kaainjalaa, je nüchepchiainapa jia Maleiwa. ¿Kasa saapaka jümüin tia? Eejeena jia nümaa chi Maleiwakai süpüla kaꞌikat süpüshua süka shiiꞌiranajaaitpain jaaꞌin sümaa jükatalaain suulia jaainjala.
Aluꞌujasa chi wayuu ayatakai süchepchiain kaainjalaa, shiimüin ouktajachin nia saaliijee sümaa amülouleechin nia nuulia Maleiwa. Otta chi eekai saꞌaniraain nukuaippa nümaa Cristo Jesús chi Wasenyotsekai, eeꞌiranajaweerü naaꞌin süpüla chainjachin nia nümaa Maleiwa waneepia.
Je jooluꞌu tawalayuwaa, jütüjaa aaꞌulu tü nuluwataakat anain Maleiwa ashajünakat nütüma Moisés napüla na judíokana sünain sümüinjatüin wayuu sümaꞌinruꞌu katüin soꞌu.
Maa aka tü wayuu kaꞌwayuusekat, aluwataanüsü sütüma tü nüshajalakat Moisés sünain nnojolüinjatüin shiiꞌiratüin suꞌwayuuse sümaꞌinruꞌu katüin noꞌu. Müleka kaꞌwayuusere shia wane wayuu naata kataiwaꞌaya noꞌu chi suꞌwayuusekai, “Amaꞌüjaasü nümaa wayuu nnojoikai suꞌwayuusein”, müneerü shia. Akaajasa müleka ouktüle chi suꞌwayuusekai, jutatüsü sukuaippa süpüla kaꞌwayuusee wane jekechi. “Amaꞌüjaasü nümaa wayuu nnojoikai suꞌwayuusein”, nnojoleerü münüin.
Akaajaa jiakana tawalayuwaa, müshii aka ouktakai jia suulia tü nüshajakat Moisés sükajee ouktüin Cristo saaꞌu waainjala. Sükajee jutatüitpain wakuaippa suulia tü suluwataakat anain, aꞌaniraaitpa wakuaippa nümaa Cristo. Je sünainjee süsoꞌiraain naaꞌin süchikijee ouktaa, wountüin jooluꞌu waꞌyataain nümüin Maleiwa sümaa waaꞌinrüin tü anasükat nümüin waneepia.
Soto jaaꞌin tü wakuaippakat paalainka wanaa sümaa waleꞌeruꞌuin süchiki kaainjalaa maa aka wayuu süpüshua. Wanaa sümaa saapünüin wamüin tü nuluwataakat anain waya Moisés, müsü aka sootokai waya sünain aaꞌinraa tü kasa mojusü achiajaanakat oulia waya suluꞌu. Je müleka macheꞌere waya sünain aaꞌinraa waneepia kasa eekai müin aka tia, shiimüin sünain ouktajanain waya sümaa amüloulinjanain nuulia Maleiwa.
Mayaainje süchiajaain waya tü nuluwataakat anain Moisés, ayatshiꞌiya waya sünain süchepchiain waainjala. Aluꞌusa jooluꞌu, müshii aka ouktakai waya suulia tü nüshajalakat Moisés, süka jutatüitpain wakuaippa suulia tü suluwataakat anain. Nnojoliikalaka waꞌyataain joo nümüin Maleiwa süka tü akuaippaa laülaasükat eeꞌiyatünakat wamüin suluꞌu tü nüshajakat Moisés. Aꞌyataainapa waya nümüin Maleiwa jooluꞌu süka wane jeket akuaippaa nütüma chi Naaꞌinkai.
Eesüjaꞌa süpüla sümüin wane wayuu: “Mojusüjaꞌa mmata tü nüshajakat Moisés, naakaja müin aka sootokai waya sünain aaꞌinraa tü kasa mojusü achiajaanakat oulia suluꞌu”. Nnojoluyaaje shiain tia. Nnojotsü mojuin, anasü. Sütüma tü nuluwataakat anain Moisés, tayaawata aaꞌu sünain kaainjaralin taya. Je taküjüin paala tachiki jümüin: Eesü müleka keeꞌireere taaꞌin tü sümaꞌanakat wane wayuu. Tüü, nnojotsü tayaawata aaꞌu sünain kaainjalaain shia. Tü tayaawatakat atüma saaꞌu, shia tü nuluwataakat anain, eere sümüin: “Nnojo keeꞌireein paaꞌin naata kokoroloshi”.
Je tatüjaapa saaꞌu sütüma tü nüshajakat Moisés sünain mojuin tü taaꞌinrakat, keejialeeitpaꞌaya tamüin suulia paalainka. Müleka nnojoruleje tachiajaanüin suulia aaꞌinraa tia, nnojotsüje alanaꞌaleein maꞌi keejiain tamüin.
Nnojolüiwaꞌaya tatüjaain saaꞌu tü nuluwataakat anain Moisés, nnojotsü ashapataain taaꞌin saaꞌu taainjala. Otta tatüjaapa saaꞌu, müshi aka sootokai taya sünain aaꞌinraa tü kasa mojusü achiajaanakat oulia suluꞌu. Je müleka ayatüle taya sünain süchepchiain kaainjalaa, shiimüin sünain ouktajachin taya saaliijee sümaa amülouleechin nuulia Maleiwa.
Tü nuluwataakat anain Moisés, süpülajatüyaajeꞌe suꞌtteꞌerüinjachin taya suulia amüloulii nuulia Maleiwa. Akatsa eꞌitaain ouktaa tamüin süsala taainjala.
Tatüjaapa saaꞌu sütüma tü nüshajakat Moisés sünain mojuin tü taaꞌinrakat, ¿jamakaꞌa nnojotkaꞌa tooꞌulaain suulia? Shia süka shiain toonooin amaa tü alawaakat sütüma süchepchiain taya taainjala. Je sükajee nnojolüin jüüjüüin taya sümüin tü nuluwataakat anain Moisés, eꞌitaasü ouktaa tamüin süsala taainjala.
Shia tamaka jümüin tia: Tü nüshajakat Moisés, aapünüsü wamüin nütüma chi Maleiwa Maainjalasaikai. Nnojotsü mojuin shia, anasü, süka shiiꞌiyatüin wamüin tü kasa anakat süpüla waaꞌinrüinjatüin je tü kasa mojukat süpüla nnojolüin waaꞌinrüin.
Eesü süpüla sümüin wane wayuu: “Müleka anale tü nuluwataakat anain Moisés paajüin, ¿jamakalaka shiꞌitaakaꞌa ouktaa sümüin wayuu je amüloulii nuulia Maleiwa?”. Tamüshii paala jia: Nnojotsü shiain tia. Tü nüshajakat Moisés, nnojotsü ouktajatüin wayuu sütüma. Ouktajatü wayuu saaliijee nnojolüin suuꞌulaain suulia kaainjalaa. Chi wayuu eekai ayatüin sünain süchepchiaa naainjala, müleka nnojorule kasalajanain nümüin naainjala, nnojoleerü niyaawatüin aaꞌu sünain mojushaatain maꞌi tü kaainjalaakat. Tü nüshajakat Moisés, sükaaliijain waya sünain wayaawatüin saaꞌu tüü.
Watüjaa aaꞌulu tü nuluwataakat anain Moisés sümaa saapünüin nütüma Maleiwa. Otta tayakai, maa aka wayuu süpüshua sünain keꞌirukuin, süchepchiashi taya kaainjalaa.
Anasü taküjale paala tachiki jümüin. Shiimüin sünain nnojolüin tayaawatüin saaꞌu jamüinjatüin taaꞌinrüin tü kasa taaꞌinrakat. Tü kasa anasü tachekakat sünain taaꞌinreein, nnojotsü taaꞌinrüin. Shia taaꞌinraka tü kasa mojusü nnojotkat tacheküin taaꞌinreein. Je sükajee tatüjaain saaꞌu tü taaꞌinrakat sünain mojuin shia, “Lotüsü maꞌi tü nuluwataakat anain Moisés”, tamüsü.
¿Jamüsü taaꞌinrakaꞌa tü mojusü nnojotkat tacheküin taaꞌinreein je nnojolüin taaꞌinrüin tü anasükat? Shia süka taleꞌeruꞌuin tü kaainjalaakat.
Tamüshii paala jia: Tü taaꞌinrakat, nnojotsü shiain tü kasa anasü tachekakat taaꞌinreein, shia neꞌe taaꞌinraka tü kasa mojusü nnojotkat tacheküin taaꞌinreein.
Je taaꞌinrüin tü mojusü nnojotkat tacheküin taaꞌinreein, süka joꞌuutüjülin taya sümaa taainjala.
Müsü sukuaippa tü taküjaitpakat achiki jümüin: Mayaainje tacheküin taaꞌinreein kasa anasü, ayatsia neꞌe taneeküin aaꞌinraa tü kasa mojusükat.
Tacheküin taaꞌinreein tü kasa anasü nuluwataakat anain Maleiwa, süka shiiꞌiranajaaitpain takuaippa nütüma.
Otta müleka shiimüinre tia, ¿jamakaꞌa taneekakaꞌa waneepia aaꞌinraa tü kasa mojusükat? Shia süka taleꞌeruꞌuin kaainjalaa. Je sükajee tüü, müsü aka eekai wane atkawaa sütüma tü takuaippa jeketkat. Je müshi aka kapükai taya, süka nnojolüin tountüin taaꞌinrüin tü anasükat.
Müshi paala tachikua: Saaꞌu niiꞌiratüitpain chi Maleiwakai takuaippa, nüchepchiaichipa joo taya, sümaa shiain tacheküin waneepia taaꞌinreein tü kasa anasü nuluwataakat anain. Akaajasa, süka joꞌuushin taya sümaa taainjala, ayatshia müin aka kapükai taya. Aaꞌinraa tü kasa anasükat, kapüleesü. Otta aaꞌinraa tü mojusükat, mapüleesat. Aluꞌutaꞌaleeshija maꞌi taya süchepchiaka taainjala. Kasataalejese tajuittinnüin maalü suulia. Akatsa eein wane kasa. Tatüjaa aaꞌulu sünain tajuittinneechin maalü nütüma chi Wasenyotsekai Jesucristo. Taapakalaka maꞌi joo müleꞌoshaata analuꞌut saaꞌu tia.
Chi wayuu eekai saꞌaniraain nukuaippa nümaa Cristo Jesús, müichia nnojolin süsalain naainjala nütüma Maleiwa sümaa nnojolin nükatalüin nia nuulia.
Chi wayuu eekai jüüjüüin waneepia nümüin chi Naaꞌinkai Maleiwa, taashishi suulia süchepchiaa naainjala. Paalainka, ouktajana waya wapüshua süka kaainjaraliin. Otta müsia jooluꞌu, sünainjee tü naaꞌinrakat Cristo Jesús, taashishii waya suulia süchepchiaa kaainjalaa je suulia tü ouktaakat, süka pülashin maꞌi chi Naaꞌinkai Maleiwa aapakai wamüin kataa oꞌu.
Tü nuluwataakat anain Moisés, nnojotsü suuntüin sujuittirüin waya suulia tü ouktaakat, süka waleꞌeruꞌuin tü kaainjalaakat. Chi taashikai atüma waya, nia Maleiwa. Nuluwataain Jesucristo chi Nüchonkai, sünain wayuuin nia maa aka waya kaainjaraliikana. Sünainjee naapajiraain nikii süpüla ouktaa saaꞌu waainjala, süsalashi nia tü waainjalakat nütüma Maleiwa.
Je saaꞌu wajuittinnüinapain suulia tü ouktaakat, wounteerü wekeraajüin süpüshua tü kasa anasü nüchekakat wapüleerua chi Maleiwakai suluꞌu tü nüshajakat Moisés. Wounteerü wekeraajüin sükajee nnojoliinapain waleꞌeruꞌuin süchiki kaainjalaa saaꞌu jüüjüüin waya waneepia nümüin chi Naaꞌinkai Maleiwa.
Chi wayuu eekai keeꞌireein naaꞌin tü mojusükat, shia süka nüleꞌeruꞌuin süchiki tü kaainjalaakat. Otta chi eekai keeꞌireein naaꞌin tü nüchekakat chi Naaꞌinkai Maleiwa, shia süka nüchepchiain Maleiwa.
Müleka masütaajule wane wayuu sünain jülüjüin naaꞌin tü nüchekakat chi Naaꞌinkai Maleiwa, aapüneerü wane anaa nümüin nütüma Maleiwa saaꞌu taashiichipain nia suulia tü ouktaakat. Akaajasa chi eekai masütaajuin sünain jülüjüin naaꞌin kaainjalaa, oukteechi nia saaliijee tia sümaa nükatannüin nuulia Maleiwa.
Süka jamüin, chi jülüjakai aaꞌin waneepia kaainjalaa, nnojoishi oonooin sümaa tü nuluwataakat anain Maleiwa. Isasü nüchiki, süka nüꞌürülaain nünain.
Na wayuu eekai kaleꞌeruꞌuin süchiki kaainjalaa, nnojoruleeja kasakainjatüin natüma talatüin Maleiwa namaa.
Otta jiakana, nnojoliinapa kaleꞌeruꞌuin süchiki kaainjalaa. Saaꞌu eein chi Naaꞌinkai Maleiwa suluꞌu jaaꞌin, niaichipa jüüjüüka amüin jia. Chi wayuu eekai nnojolin chi Naaꞌinkai Maleiwa suluꞌu naaꞌin, nnojoishi nüpüshin nia Cristo.
Wayakana, saaꞌu wayuuin waya, weꞌreeria tü ouktaakat saaliijee kaainjalaa. Otta müshiꞌiya jooluꞌu, saaꞌu wamaaichipain Cristo, nümaainjana waya Maleiwa waneepia sükajee anajiraainapain waya nümaa.
Jütüjaa aaꞌuchi chi Maleiwakai sünain niain osoꞌireꞌerüin naaꞌin Jesús süchikijee ouktaa. Meenaꞌaya jiakanaya. Saaꞌu eeichipain chi Naaꞌinkai Maleiwa suluꞌu jaaꞌin, jaꞌitairü jiꞌreerüin tü ouktaakat, ayateena nümaa Maleiwa waneepia.
Tawalayuwaa, saajüin tü taküjaitpakat jümüin, ¿kasa anaka süpüla waaꞌinrüin? ¿Anasü müleka waleꞌeruꞌule süchiki kaainjalaa? Nnojo. Nnojotsü anain tia. Tachiajaain jia jooluꞌu suulia tia.
Müleka masütaajule jia sünain jüleꞌeruꞌuin süchiki kaainjalaa, oukteena jia saaliijee sümaa jükatanneenain nuulia Maleiwa. Akaajasa, müleka juuꞌulaale suulia süpüshua tü kasa mojusü keeꞌireekat jaaꞌin, nümaajeena jia Maleiwa süpüla kaꞌikat süpüshua. Nieechi chi Naaꞌinkai Maleiwa akaaliijaka jia sünain tia.
Chi wayuu eekai jüüjüüin nümüin chi Naaꞌinkai Maleiwa, shiimüin sünain nüchoin Maleiwa.
Saaꞌu naapünüichipain wamüin chi Naaꞌinkai, nnojoliinapa waya mmolüin sheema süchepchiaa kaainjalaa wachikua. Aluꞌujasa jooluꞌu, süka nüchooinapain waya Maleiwa, “Taata Maleiwa”, wainküin wamüin nümüin.
Nükaaliijain waya chi Naaꞌinkai sünain ayaawataa saaꞌu sünain nüchooinapain waya.
Nüchon wane wayuu, kapatseinjachi nütüma. Akaweenia wayakana nütüma Maleiwa, saaꞌu nüchooinapain waya. Eejeerü wamaꞌana süpüshua tü kasa anasü anaajuushikat nütüma chi Maleiwakai napüla na nüpüshikana. Je wanaa nümaa Cristo, eejeerü wamaꞌana süpüshua tü kasa anasü naapüinjatkat chi Maleiwakai nümüin. Watüjaa aaꞌuchi sünain müliain paala Cristo. Je wayakana, saaꞌu müliain waya sünainjee wanoujain nünain, meenaꞌaya joo waya maa aka naaꞌin sünain anashaateenain maꞌi waya noꞌuluꞌu Maleiwa soꞌuweena wane kaꞌi.
Shiimüin tü tamakat jümüin: Mayaasüje miyoꞌushaatain tü müliaa weꞌrakat maaꞌulu yaa, nnojoleerü sotüin waaꞌin shia soꞌuweena kaꞌikat tia, süka anashaateenain maꞌi waya noꞌuluꞌu Maleiwa.
Soꞌu kaꞌikat tia, eeꞌiyatüneena waya nütüma chi Maleiwakai sümüin tü kasa akumajuushikalüirua sümaiwa paala sünain nüchooin waya. Sükajee tüü, saꞌatapüin maꞌi waya türa kasakalüirua süpüla weeꞌiyatünüin sümüin.
Süchikijee nukumajüin Maleiwa tü kasakalüirua süpüshua, niyüülajüin shia suulia shikeraajajüin tü akumajünakat apüla. Nnojotsü süchekalain. Aleinjatü nütüma Maleiwa, süka nütüjaain saaꞌu sünain naaꞌinrüinjatüin wane kasa anasü sümüin soꞌuweena wane kaꞌi.
Aꞌatapüsü maꞌi tü akumajuushikalüirua jooluꞌu sujuittinnüinjatüin suulia sümüliala soꞌu kaꞌikat tia. Meeria aka shia wayakana nüchooinkana Maleiwa sünain anashaataleein maꞌi noꞌuluꞌu Maleiwa.
Watüjaa aaꞌulu sünain müliayülüinya süpüshua tü kasa akumajuushikalüirua, je keeꞌireesü maꞌi saaꞌin taasheein shia suulia. Müliasü maꞌi shia maa aka saaꞌin wane wayuu eekai saꞌalijaain.
Otta wayakanaya, keeꞌireesü maꞌi waaꞌin taasheein waya suulia ouktaa je shiiꞌiree weeꞌiyatünüin sümüin süpüshua tü akumajuushikalüirua sünain nüchooin waya Maleiwa. Je maaꞌulu yaa, sünain waꞌatapüin tia kaꞌikat, watüjaa aaꞌulu sünain shiimüin nüchooin waya Maleiwa, süka naapatüjülin chi Naaꞌinkai wamüin.
Je paala wekeroloiwaꞌaya sünain anoujaa süpüla woꞌtteꞌennüinjanain nütüma Cristo, watüjaa aaꞌulu sünain taashinjanain waya nütüma Maleiwa suulia ouktaa soꞌuweena wane kaꞌi. Müleka shikettaajüle nümüin wane wayuu tü kasa naꞌatapajakat, nnojoishi asukaakuu müinjachin süpüla. Aluꞌujasa wayakana saaꞌu nnojoliiyüliin taashin waya, aꞌatapajeeshii waya waneepia.
Saaꞌu matsüin waaꞌin sünain tü wanoulakat, nükaaliijain waya chi Naaꞌinkai Maleiwa sümaꞌinruꞌu waꞌatapajüin tia kaꞌikat. Nütüjaa aaꞌulu chi Maleiwakai tü keeꞌireekat waaꞌin. Je süka nnojolüin watüjaain saaꞌu tü wachuntajatkat nümüin, nieechi achuntaka chi Naaꞌinkai süpüla saapünüin wamüin. Nüchunteerü shia chi Naaꞌinkai Maleiwa süka wane pütchi nnojotkat weꞌraajüin. Je niyaawatüin Maleiwa saaꞌu süka nüchuntüin waneepia chi Naaꞌinkai tü kasa nüchekakat wapüleerua waya na nüchooinkana.
Watüjaa aaꞌuchi chi Maleiwakai sünain nünaatüin waneepia süpüshua tü kasa alatakat namüin na wayuu aikana apüla nia, süpüla kooꞌomüinjatüin namüin sütsüin tü nanoulakat sütüma tü alatakat namüin, maa aka eekai mojuin otta eekai anain. Naya na nüneekakana süpüla tü kasa naaꞌinrüinjattüjütkalia paala sümaiwa.
Aneekajuushitüjüliꞌiya naya nütüma Maleiwa süpüla nüpüshinjanain. Akataluushitüjüliꞌiya naya nütüma süpüla müinjanain aka naya naaꞌin chi Nüchonkai, süpüla kojutüinjachin Jesucristo sütüma wayuu wainma saaꞌu nuwalayuuinapain naya.
Neenaküin joo chi Maleiwakai na akataluushikana süpüla tü naaꞌinrüinjattüjütkalia paala sümaiwa. Je nücheka achikit anajiraain naya nümaa süpüla eeinjanain naya nümaa sünain anashaateenain maꞌi noꞌuluꞌu.
¿Jamüinjatü wanüiki shiꞌipajee tü pütchi anasükat? Jaꞌitairü wainmain tü waꞌünüükalüirua saaliijee tü wanoulakat nünain Cristo, shiimüin wayamüleerüin shia, sükajee niain Maleiwa akaaliijüin waya.
Chi Maleiwakai, nnojoishi naꞌalijirüin chi Nüchoncheꞌechonkai maꞌi. Nüjütüin nia waꞌakamüin süpüla ouktaa saaꞌu waainjala. Süka naaꞌinrüin tia, watüjaa aaꞌuchi sünain naapeerüin wamüin süpüshua tü kasa anasükat.
Nnojotsü jaralüin “Kaainjaralii jia” müinjatüin wamüin waya aneekuushikana nütüma Maleiwa, süka nümatüjülin chi Maleiwakai wamüin: “Talatirüitpa süpüshua tü jaainjalakat, je anajiraashii jia jooluꞌu tamaa”.
Nnojotsü jaralüin eꞌitaainjanain waya süpüla süsalaa waainjala sümaa wakatannüin nuulia Maleiwa. Jesucristo, nia chi aapajiraakai nikii süpüla ouktaa waaꞌujee. Nia chi osoꞌiraakai aaꞌin süchikijee ouktaa. Nia chi laülaakai süpüla eeinjachin nikialuꞌujee Maleiwa sümaa nüchuntüin nümüin waaꞌu maaꞌulu yaa.
Nnojotsü kasain ooꞌuleꞌereechin Cristo suulia alin waya nüpüla. ¿Kaseerü asütaka waalii nüpüla? ¿Müliaa? ¿Mojuu akuaippa? ¿Müleka jashichire wayuu wamüin saaliijee tü wanoulakat? ¿Müleka aire jamü wamüin? ¿Müleka eere mojaa? ¿Müleka mmorule waya? ¿Müleka suꞌuteere waaꞌin wayuu? Nnojotsü kasain asütüinjatüin.
Aküjünüsü wachiki sütüma tü ashajuushikat suluꞌu tü karaloukta nüchikimaajatkat Maleiwa, müsü mayaa: “Jashichisü tü waꞌünüükalüirua wamüin shiiꞌiree suꞌuteein waaꞌin saaꞌujee wanoujain nünain Maleiwa. Oukteeshii waya atümawaa, maa aka saaꞌin anneerü eekai ekiiraainjatüin”.
Müshi tachikua jümüin: Nnojotsü jaralüin ooꞌuleꞌerüinjachin Cristo suulia alin waya nüpüla. Jaꞌitairü wainmain tü waꞌünüükalüirua, shiimüin sünain wayamüleerüin ütamüinreꞌeya, süka müichiain mooꞌulaain Cristo suulia alin waya nüpüla.
Müshi tachikua: Chi Maleiwakai, nnojoishi naꞌalijirüin chi Nüchonkai, chi Wasenyotsekai Jesucristo. Nüjütüin nia waꞌakamüin süpüla ouktaa waaꞌujee. Sükajee tüü, tatüjaa aaꞌulu sünain nnojolüin kasain asütajatüin joo waalii nüpüla Maleiwa. Jaꞌitairü kasain alatüin wamüin kataiwaꞌaya woꞌu, jaꞌitaina ouktüin waya, ayateena waya alin nüpüla. Jaꞌitakaja nooꞌuleꞌereein chi Maleiwakai tü yolujaakalüirua ooꞌulaka na aapiee chakana iipünaa suulia alin waya nüpüla, ayateena alin waya nüpüla. Jaꞌitakaja tü alatakat wamüin jooluꞌu je mapeena, jaꞌitakaja tü naaꞌinreekat na sülaülashiikana mma, jaꞌitakaja tü alatakat chaa sirumatuꞌupünaa je shiinaluꞌupünaa mmakat, jaꞌitakaja tü süchekakat wapüleerua süpüshua tü akumajuushikalüirua, nnojotsü suuꞌuleꞌerüinjachin chi Maleiwakai suulia alin waya nüpüla.
Tü taküjainjatkat jooluꞌu jümüin, nnojotsü alawaain. Saaꞌu saꞌaniraaitpain takuaippa nümaa Cristo je saaꞌu jüüjüüin taya nümüin chi Naaꞌinkai Maleiwa, aküjüshi taya tü shiimüinkat waneepia, saaꞌin tamüin.
Shiimüin sünain mojushaatain maꞌi taaꞌin waneepia naalii na tawalayuukana, na tapüshikanairua judíokana. Takaaliijeein naya sünain anoujaa nünain Cristo, jaꞌitashije akatannüin taya naaꞌujee nütüma chi Maleiwakai nuulia Cristo.
Soto jaaꞌin tü kasa anasü aapünakat paala namüin. Naya Israelka anülia saaꞌu nuuꞌuliwoꞌuin naya chi watuushi Israelkai anülia. Naya eꞌitaanaka süpüla nüchooinjanain Maleiwa. Niiꞌiyatüin Maleiwa nukuaippa namüin sünain anashaatain maꞌi nia. Naya aapünaka amüin tü pütchi eꞌitaanakat paala nütüma Maleiwa. Naya aapünaka amüin süpüshua tü nüshajakat Moisés süpüla natüjaainjatüin saaꞌu tü nuluwataakat anain Maleiwa. Naya ekirajünaka nütüma Maleiwa sünain aꞌwaajaa nia suluꞌu tü aꞌwaajüleekat chi Maleiwakai. Naya aküjünaka amüin süchiki tü kasa anasü naaꞌinrüinjatkat chi Maleiwakai sünain pansaain nünüiki namüin.
Naya nooꞌuliwoꞌuka na wekii maalajanamaꞌakana. Otta Cristo, nanainjeejachia neꞌe, chi Wamaleiwasekai aluwataakai saaꞌu kasa süpüshua, chi waꞌwaajakai süpüla kaꞌikat süpüshua. Amén.
Tamüshii paala jia: Nayapajaꞌa na judíokana akataluushin nütüma Maleiwa süpüla nüchonwaa, ¿jamakaꞌa nayouktakaꞌa Cristo? ¿Shia cheje eera nnojotka pansaain tü nümakat paala Maleiwa namüin? Nnojo. Pansaasü nünüiki Maleiwa waneepia. Akatsa müin mayaa: Eesü wayuu naꞌaka na nuuꞌuliwoꞌukana Israel eekai manoujüinyeein nünain Cristo süka nnojolüin nüpüshin maꞌi Maleiwa.
Soto jaaꞌin chi wekii maalajachimaꞌakai kanüliakai Abraham, chi aküjünakai amüin nütüma Maleiwa sünain müin mayaa: “Na nuuꞌuliwoꞌukana chi püchonkai Isaac, nayeena neꞌe namüiwa püchooinka maꞌi”. Eekalaka naꞌaka na nuuꞌuliwoꞌukana Abraham wayuu eekai nnojolüin shiimüin nüpüshin Maleiwa.
Müshi chi Maleiwakai paala nümüin Abraham sümaa pansaain nünüiki nümüin: “Soꞌu wane juyakaleena, keraajeerü tü tamakat paala pümüin sünain pansaain tanüiki. Jemeyuleerü Sara tü puꞌwayuusekat nümaa wane püchon”, müshi nia nümüin. Sükajee tüü, na nuuꞌuliwoꞌukana Isaac chi nüchonkai Abraham sümaa Sara, nayainjana neꞌe namüiwa nüpüshika maꞌi Maleiwa. Otta na nuuꞌuliwoꞌukana chi wane nüchonkai Abraham, chi jemeikai sümaa nnojolin nükajeejachin Maleiwa, nnojoliishii nüpüshin Maleiwa.
Soto jaaꞌin nachiki na senkeyuu nüchooinkana chi watuushikai Isaac sümaa tü nuꞌwayuusekat kanüliakat Rebeca. Mayaainje nüchooin Isaac na piamashiikana tepichi,
aneekünüshi waneeshia nütüma Maleiwa, otta chi waneꞌe, maneekujusai. Nnojoliiwaꞌaya neweetüin, nnojolüiwaꞌaya naaꞌinrüin kasa anasü otta kasa mojusü, “Laülaajeechi chi emülieekai naaꞌu chi epayaakai”, münüsü tü neikat nütüma Maleiwa. Shia süpüla sütüjaainjatüin wayuu naaꞌu chi Maleiwakai sünain nnojolüin nüneeküin wayuu sünainjee tü kasa anasü saaꞌinrakat. Sünainjeejatü tü kasa naaꞌinrüinjattüjütkalia niakai paala sümaiwa.
Müsü tü nümakat chi Maleiwakai nooꞌopünaa na senkeyuukana, tü ashajünakat paala: “Nia taneekaka Jacob, chi emülieekai. Otta Esaú, chi epayaakai, nnojoishi kasajachin tamüin”.
¿Jamüinjatü wanüiki shiꞌipajee tüü? “Nnojotsü lotüin nukuaippa Maleiwa makaꞌa nüneekajüin wayuu”, ¿müinjana waya? Nnojo.
Soto jaaꞌin tü nümakat chi Maleiwakai nümüin Moisés sünain müin mayaa: “Eesü wayuu eekai tamüliajüin sümaa teeꞌiyatüin taꞌanasia sümüin. Je eesü eekai nnojolin tamüliajüin sümaa nnojolin teeꞌiyatüin taꞌanasia sümüin”.
Je sükajee tüü, nnojoishi aneekünüin wane wayuu nütüma chi Maleiwakai sünainjee nücheküin chi wayuukai aneekünaa. Je nnojoishi aneekünüin sünainjee kasa anasü naaꞌinrakat. Sükajeejatü niiꞌiyatüin Maleiwa naꞌanasia nümüin.
Wane wayuuirua, niiꞌiyatüin naꞌanasia Maleiwa namüin shiiꞌiree nanoujain nünain. Otta waneeirua, achechennüsü naaꞌin nütüma Maleiwa suulia nanoujajüin nünain. Ashajünüsü nüchiki wane wayuu manoujüinyeesai nütüma Maleiwa suluꞌu tü karaloukta nüchikimaajatkat chi Maleiwakai. Müshi chi Maleiwakai nümüin Faraón chi sülaülashikai tü mmakat Egipto: “Eꞌitaanüshi pia tatüma sünain aluwatawaa, süpüla tatüjaanüin aaꞌu sünain pülashin taya sütüma tü taaꞌinrakat püka je süpüla teꞌnnaajünüinjachin sütüma wayuu sainküin mma”.
Eesü süpüla süsouktüin wane wayuu shiꞌipajee tü tamakat, sünain sümüin tamüin: “Müleka sükaaliijünüleje nütüma Maleiwa wane wayuuirua sünain anoujaa, otta waneeirua, achechenna aaꞌinrü nütüma suulia nanoujajüin, ¿jamakaꞌa kasalajanainjatkaꞌa wamüin nütüma manoujain waya? Isasü wachiki wooꞌulaain suulia tü nüchekakat wapüleerua”.
Tamüshi paala chi wayuukai: Wayuu neꞌe pia. ¿Jamüsü mojukaꞌaka pünüiki niꞌipajee Maleiwa? Wane wayuu atükat, müleka sücheküle süpüleerua sütükeein wane irala iita eekai anain maꞌi, sütükain tia. Otta müleka sütükeere neꞌe wane amüchi eekai mojuin, “¿Jamüsü makaꞌa taya pütüma?”, nnojotsü süpüla sümüinjatüin sümüin tü wayuu katükalakat.
Watüjaa aaꞌuchi chi Maleiwakai sünain niiꞌiyateein nukuaippa sümüin wayuu sünain jashichin nia sümüin saalii saainjala je sünain pülashin maꞌi nia süpüla süsalainjatüin shia nütüma. Süka sajaꞌttinneerüin wayuu jashichikat amüin chi Maleiwakai soꞌuweena wane kaꞌi, ¿jamakaꞌa koulainkaꞌa shia nütüma süpüla süsalaa saainjala maaꞌulu yaa?
Shia süka niiꞌiyateein nukuaippa sünain anashaatain maꞌi nia namüin na nüneekatüjüliikana. Nümüliajüin naya süpüla eeinjanain nümaa waneepia chaa iipünaa.
Na wayuu aneekünatüjüliikana nütüma Maleiwa süpüla nümüliajaa, waya wayakana. Je eenakünüshii waya nütüma süpüla anoujaa nünain, maa aka saꞌakajee tü judíokalüirua ooꞌulaka tü gentilekalüirua.
Tü naaꞌinrakat chi Maleiwakai sünain neenaküin na gentilekana, shia tü nüshajakat achiki paala Oseas sünain aküjaa tü nümakat Maleiwa, sünain müin mayaa: “ ‘Jia tapüshikaꞌaya’, meechi taya sümüin wayuu eekai nnojolüin tapüshipüꞌüin. Je sümüin wayuu eekai maaliipüꞌüin tapüla, ‘Jia aishiikaꞌaya tapüla’, meechi taya namüin”.
Shia tü aküjünakat achiki suluꞌu wane ashajuushiya nütüma Oseas sünain müin mayaa: “Namüin na wayuu, ‘Nnojoliishii jia tapüshin’, nümapüꞌükana amüin Maleiwa, ‘Naya nüchooinka Maleiwa Matüjainsaikai ouktaa’, müneena soꞌuweena wane kaꞌi”.
Tü naaꞌinrakat chi Maleiwakai sünain neenaküin na judíokana, shia tü nüshajakat achiki paala Isaías sünain müin mayaa: “Alüꞌütsü tü kaꞌi kasalajanainjatkat oꞌu nütüma Maleiwa namüin naainjala napüshua na kaainjaraliikana saaꞌu mmakat. Jaꞌitaina wainmain na Israelkana, maa aka saaꞌin jasai sotpünaa palaa, oꞌtteꞌenneerü neꞌe palirü naꞌakajee”.
Shia tü aküjünakat achiki suluꞌu wane ashajuushiya nütüma Isaías, sünain müin mayaa: “Chi Maleiwa Pülashaatakai maꞌi, müleka nnojorule nüpüteꞌerüin paala süpüshi naikeyuu na watuushikana, müshiije aka waya saaꞌin tü pueulokolüirua Sodoma ooꞌulaka Gomorra paala sümaiwa sünain sajaꞌttaleꞌeinya”.
¿Jamüinjatü wanüiki shiꞌipajee tüü? Na gentilekana, mayaainje nnojolüin kasajatüin paala namüin anainjanain naya noꞌuluꞌu Maleiwa, anajiraainapa naya nümaa sünainjee nanoujain nünain Cristo.
Otta na wayuu Israelkana, sooꞌopünaa keeꞌireein naaꞌin anain naya noꞌuluꞌu Maleiwa sünainjee aaꞌinraa tü nuluwataakat anain Moisés, nnojotsü nountüin anajirawaa nümaa Maleiwa, süka nayouktüin tü anajirawaakat nümaa sünainjeejatkat anoujaa nünain Cristo. Nnojoliishii kamaneweein nümüin chi ajütünakai nütüma Maleiwa, chi oꞌtteꞌerüinjachikai naya.
Tü nüchikikat Cristo, sünain müin aka nia saaꞌin wane ipa eekai shiyouktünüin sütüma wayuu, ashajünüsü paala. Müsü mayaa: “Teꞌitaajeerü wane ipa chaꞌaya Jerusalén mojeetkat atüma saaꞌin wayuu süka süshanaajeerüin saaꞌujee süpüla amalajawaa. Otta chi eekai nünoujain nünain, talateerü maꞌi naaꞌin nümaa”.
Tawalayuwaa, keeꞌireesü maꞌi taaꞌin shiiꞌiree noꞌtteꞌennüin na tapüshikana judíokanairua. Shia tachuntaka aaꞌu waneepia nümüin Maleiwa.
Tatüjaa aaꞌuchii naya sünain naꞌyataweein nümüin Maleiwa. Akatsa nnojolüin lotüin nakuaippa sünain aꞌyatawaa nümüin,
saaꞌu nnojolüin noonooin sümaa tü nümakat Maleiwa süpüla anajiraainjanain naya nümaa. Nnojotsü nayaawatüin saaꞌu tü anajiraainjatkat akajee wayuu nümaa. Je saaꞌu nayouktüin tü nümakat Maleiwa, nachajaain anajiraweein nümaa süka nakuaippa namüiwa.
Müshi taya tachikua jümüin: Nnojoliishii anajiraain waya nümaa Maleiwa sünainjee woonooin sümaa tü nuluwataakat anain Moisés. Süka shikeraajüitpain nütüma Cristo tü nümakat Moisés, anajiraashii nümaa Maleiwa napüshua na eekai nanoujain nünain Cristo.
Aküjüshi Moisés süchiki sukuaippa wayuu eekai anajiraweein nümaa Maleiwa, sünain nüshajüin nünüiki chi Maleiwakai mayaa: “Chi wayuu eekai keeꞌireein naaꞌin kataa oꞌu tamaa chaa iipünaa, acheküshi noonooin waneepia sümaa tü taluwataakat anain”, müsü.
Otta saaꞌu shikeraajüitpain tü nuluwataakat anain Moisés nütüma Cristo, suuntüitpa wayuu anajirawaa nümaa Maleiwa sünainjee sünoujain neꞌe nünain Cristo. Nnojotsü cheꞌojaain wamüin wachuntüin nümüin Cristo nüshakatüinjachin iipünaajee je nüsoꞌiraain aaꞌin, süka naaꞌinratüjülüꞌinya tia.
Je tü nüchikikat chi Oꞌtteꞌerüikai, aapünüsü wamüin süpüla waküjainjatüin shia je süpüla wanoujainjanain sünain süka süpüshua waaꞌin.
Anuu tü shikirajakat anain tü nüchikikat chi Oꞌtteꞌerüikai: Müleka waküjale sümüin wayuu nüchiki Jesucristo sünain Wasenyotsein nia, sümaa wanoujain nünain süka süpüshua waaꞌin sünain süsoꞌiraain naaꞌin nütüma Maleiwa süchikijee ouktaa, shiimüin sünain woꞌtteꞌennüin.
Anajiraashii waya nümaa Maleiwa müleka wanoujüle nünain Cristo süka süpüshua waaꞌin. Je atüjaaneena aaꞌu waya sünain woꞌtteꞌennüin, süka waküjüin nüchiki Jesucristo sünain Wasenyotsein nia.
Je oꞌtteꞌennüsü wayuu süpüshua eekai sünoujain nünain. Shia tü ashajünakat achiki suluꞌu tü karaloukta nüchikimaajatkat Maleiwa, sünain müin mayaa: “Wayuu süpüshua eekai sünoujain nünain, talateerü maꞌi saaꞌin nümaa”.
Otta wane ashajuushiya, müsü yaa: “Chi wayuu eekai nüchuntüin saaꞌu nünülia chi Senyotkai Jesucristo, oꞌtteꞌenneechi nia”. Cristo, nia Nasenyotseka napüshua na eekai nanoujain nünain, je anamiashaatashi nia sümüin wayuu süpüshua eekai süchuntüin nümüin. Maa aka wayuu judío otta gentile, oꞌtteꞌennüshii naya wanaawa sünainjee tü naaꞌinrakat Cristo.
¿Jamüsü nnojotkaꞌa wainmain na judío eekai nachuntüin saaꞌu nünülia Cristo süpüla noꞌtteꞌennüinjanain? Anuu tü ashajünakat paala sünain müin mayaa: “Anashaatasü maꞌi süka süntüin wayuu waꞌakamüin sünain aküjaa wamüin süchiki kasa anasü”, müsü. Otta müleka nnojorule suluwataanüin wayuu sünain aküjaa nüchiki Cristo, maküjainjeerü shia. Je müleka nnojorule süküjünüin nüchiki sümüin wayuu, nnojoleena naya atüjaain naaꞌu Cristo. Je wane wayuu, müleka nnojoire nütüjaain naaꞌu Cristo, nnojoleerü nuuntüin anoujaa nünain. Je müleka nnojorule nünoujain nünain Cristo, nnojoleerü nuuntüin achuntaa oꞌtteꞌennaa nümüin.
Müleka süküjünüle nüchiki Cristo, chi Oꞌtteꞌerüikai, sümüin wayuu, shiimüin sünain eejeerüin wayuu eekai sünoujain nünain süpüla suꞌtteꞌennüinjatüin nütüma. Otta na Israelkana, jaꞌitaina naapüin nüchiki chi Oꞌtteꞌerüikai, wainma eekai nnojolüin sünoujain nünain. Shia tü nüshajakat achiki paala Isaías sünain müin mayaa: “Maleiwakalee, ¿jamüsü nnojotkaꞌa nanoujain na wayuukana tü tekirajakat anain?”.
Taya Pablo, asakitshi paala taya: ¿Jamüsü nnojotkaꞌa wainmain na anoujakana naꞌaka na Israelkana? ¿Shia süka nnojoliin naapüin nüchiki chi Oꞌtteꞌerüikai? Nnojo. Shiimüin sünain naapüin, maa aka tü ashajünakat paala. Müsü mayaa: “Aküjünüsü nüchiki sainküin mmakat süpüshua. Shiimüin sünain saapünüin sütüma wayuu süpüshua”.
Asakitshi taya tachikua: ¿Jamüsü nnojotkaꞌa wainmain na anoujakana naꞌaka na Israelkana? ¿Shia süka nnojolüin nayaawatüin saaꞌu tü naapakat? Nnojo. Shiimüin sünain nayaawatüin saaꞌu. Soto jaaꞌin tü nünüikikat Maleiwa ashajünakat paala nütüma Moisés sünain müin mayaa: “Jia wayuu Israelkana, achunjeerü jaaꞌin tatüma nachiirua na gentilekana, na meirakaajukana amüin jütüma. Jashicheena jia tatüma namüin na gentilekana, na nnojoliikana aapünüin amüin tü nüshajakat Moisés maa aka jiakana”.
Jashichishii naya, süka kamaneein chi Maleiwakai namüin na gentilekana. Nnojoishi mmolüin Isaías neema na Israelkana sünain ashajaa tü nümakat Maleiwa nooꞌopünaa na gentilekana sünain müin mayaa: “Na wayuu nnojoliikana achajaain tachiki paala, antüinapa jooluꞌu tanain. Teeꞌiyatüitpa joo takuaippa namüin”.
Otta nünüiki Maleiwa nooꞌopünaa na Israelkana, müsü mayaa: “Jaꞌitairü keeꞌireein taaꞌin anajiraweein naya tamaa, ayatshiꞌiya ayouktüin tanüiki. Masütaajusalii naya sünain moonooin sümaa tü taluwataakat anain”.
Asakitshi paala taya sooꞌopünaa tüü: Saaꞌu shiyouktünüin nünüiki Maleiwa natüma wainma na wayuu Israelkana, ¿niyüülajataapa Maleiwa na nüpüshikana? Nnojo. Nnojotsü shiain tia. Nnojoishi niyüülajüin tayakai, je shiimüin judíoin taya. Nooꞌuliwoꞌu taya na watuushikana Israel je Abraham. Je Benjamín teꞌiruku.
Shiimüin sünain nnojolin niyüülajüin Maleiwa na nüpüshikana, na nüneekatüjüliikanaya paala sümaiwa. Soto jaaꞌin nüchiki Elías, tü ashajünakat suluꞌu tü karaloukta nüchikimaajatkat Maleiwa. Müshi Elías nümüin Maleiwa sünain niyoujain na Israelkana:
“Maleiwakalee, noꞌuta aaꞌinchii wainma na pünüikimaajanakana je nojunnajirüin tü aꞌajüleekalüirua. Taya apütaaka neꞌe tamüiwa sümaajaa noꞌuteein maꞌi taaꞌinya”.
Je nünüiki chi Maleiwakai niꞌipajee Elías: “Nnojoishi piain pümüiwa naꞌakajee na Israelkana sünain oonooin sümaa tanüiki. Takatalüin tanainmüin maa aka 7.000 wayuu naꞌakajee na wayuu Israelkana eekai ayatüin sünain oonowaa sümaa tanüiki, eekai nnojoliin jüüjüüin nümüin chi maleiwayaa kanüliakai Baal”, müsü.
Müsia aka joo maaꞌulu yaa. Eesü naꞌakajee na judíokana eekai nükatalüin chi Maleiwakai nünainmüin. Aneekünüshii naya nütüma Maleiwa sünainjee anamiain nia namüin, nnojotsü sünainjeejatüin kasa anasü naaꞌinrakat. Müleka süneekünüleje wayuu sünainjee tü kasa anasü saaꞌinrakat, nnojotsüje cheꞌojaain anamiainjachin Maleiwa wamüin.
Naꞌakajee na Israelkana, na eekai anajiraain nümaa Maleiwa, naya neꞌe na aneekuushikana nütüma. Otta tü wane napüshikat, mayaainje keeꞌireein saaꞌin anainjatüin shia noꞌuluꞌu Maleiwa, nnojotsü suuntüin süka nüchecherüin Maleiwa saaꞌin suulia sünoujajüin nünain.
Otta tü nachikikat, ashajünüsü paala, müsü mayaa: “Je nayakana nütüma chi Maleiwakai, isasü nachiki nayaawatüinjatüin saaꞌu tü shiimüinkat. Müshii aka wane moꞌusai, otta wane macheꞌesai, nnojotsü nountüin nayaawatüin saaꞌu tü kasa neꞌrakat je tü naapajakat achiki. Ayatshiꞌiya naya sünain müin aka tia maaꞌulu yaa”.
Je tü nüshajalakat David nachiki, müsü mayaa: “Kasataalejese nataꞌünnüin nütüma Maleiwa wanaa sümaa nemiꞌijaain kasalajanaiwa namüin tü naainjalakat. Kasataalejese nnojoleerüin nayaawatüin saaꞌu tü shiimüinkat, süpüla müliainjatüin maꞌi naaꞌin sütüma tü kasa mojusü alateetkat namüin saaliijee naainjala”.
Asakitshi paala taya: Na wayuu Israelkana, saaꞌu ayatüin naya sünain ayouktaa nünüiki Maleiwa, ¿ashanaashii naya sünain amüloulin sükajee tia? Nnojo. Nnojotsü shiain tia. Sükajee kaainjalain naya sünain nayouktüin Cristo, nükaaliijain Maleiwa na gentilekana sünain oꞌtteꞌennaa. Müleka nachunjale aaꞌin na judíokana nachiirua na gentilekana sünainjee tia, eesü süpüla keeꞌireein naaꞌin oꞌtteꞌennaa nayakanaya.
Sükajee nayouktüin Cristo na judíokana, aküjünüsü nüchiki chi Oꞌtteꞌerüikai namüin na gentilekana. Je talatüsü saaꞌin wayuu sainküin mma süka süküjünüin nüchiki Cristo sümüin wayuu ütamüinreꞌeya. Je alanaꞌaleejeeria maꞌi sünain talatüin saaꞌin soꞌuweena tia kaꞌikat nanoujakat oꞌu wainma na judíokana sümaa noꞌtteꞌennüinjanain.
Aashajaashi taya jooluꞌu jümüin jia anoujashii gentilekana chakana Roma. Saaꞌu tayain wane chi Aluwataaushi aneekünakai nütüma Maleiwa süpüla taküjainjatüin nüchiki chi Oꞌtteꞌerüikai sümüin wayuu eekai gentilein sainküin mmakat süpüshua, kojutsü tatüma tü taꞌyataakat anain nümüin Maleiwa jaꞌaka.
Otta süka nayain tapüshin na judíokana, tacheküin maꞌi müleka nachunjale aaꞌin wainma nayakana jüchiirua jiakana gentilekana, süpüla nanoujainjanain nünain Cristo sümaa noꞌtteꞌennüinjanainya.
Sükajee nayouktünüin na judíokana nütüma Maleiwa saaliijee manoujain naya, suuntüin joo wayuu süpüshua anaawajirawaa nümaa Maleiwa. Je soꞌuweena tia kaꞌikat kamaneekat oꞌu chi Maleiwakai namüin na judíokana, talatashaateerü saaꞌin wayuu sainküin mma, sünain meerüin aka saaꞌin wane wayuu eekai süsoꞌiraaitpain naaꞌin wane suwala süchikijee ouktaa.
Aneekünüshii na wayuu Israelkana nütüma Maleiwa sümaiwa paala süpüla nüpüshinjanain naya je süpüla nakatannüinjanain suulia kaainjalaa. Akaajaa jia gentilekana maaꞌulu yaa, aneekünüshii jia nütüma Maleiwa süpüla nüchooinjanain jia je süpüla nükatalüinjanain jia suulia kaainjalaa.
Müshii aka jia saaꞌin sütüna wunuꞌu saꞌakajatü mojuui eekai shiꞌyotoonüin sümaa shiꞌitaanüin yaa miichipaꞌa sünain süsaꞌa wane wunuꞌu ekünaajuui achonlu süpüla kachoinjatüin tü sütünakat. Akaajaa na judíokana, müshii aka naya saaꞌin sütüna tü wunuꞌu ekünaajuuikat achon. Oshottünüsü sünainjee tü süsaꞌakat süpüla jiꞌitaanajanain jiakana shiiꞌiraka.
Jiakana gentilekana, jalia jia suulia aꞌwaatawaa suluꞌu jukuaippa noulia na judíokana. Soto jaaꞌin sünain nnojoliin jiain süsaꞌain tia wunuꞌukot, sütüna neꞌe jia.
Eesü süpüla jümüin tamüin: “Oshottünüsü sütüna tü wunuꞌu ekünaajuuikat achon süpüla weꞌitaanajanain wayakana shiiꞌiraka”, müshii.
Mayaainje shiimüin tü jümakat, soto jaaꞌin wane kasa: Niyouktüin chi Maleiwakai na judíokana saaliijee manoujain naya, je jia gentilekana, anaawajiraashii jia nümaa sünainjee tü jünoulakat. Je sükajee tüü, jalia jia suulia pülajüin jaaꞌin noulia na judíokana. Shia anaka aluꞌu mmorule jia neema Maleiwa.
Saaꞌu niyouktüin Maleiwakai na judíokana saaliijee manoujain naya, shiimüin sünain niyoukteenain jia gentilekana müleka nnojorule jünoujain.
Nnojo motüin jaaꞌin sünain kamaneein maꞌi jümüin chi Maleiwakai müleka nnojorule jiyouktüin tü naꞌanasiakat. Aluꞌujasa müleka jiyouktüle nia, nuuꞌulaajeena jia maa aka naaꞌinrakat paala naka na judíokana eekai kaainjalain.
Tü sütünakalüirua oshottünakat sünainjee tü wunuꞌu ekünaajuuikat achon, nnojotsü isain achiküü shiꞌitaanüin süchikua sünain tü süsaꞌakat. Meena na wayuu judíokana. Müleka nanoujale nachikua nünain Maleiwa, niiꞌiyateerü naꞌanasia namüin nüchikua.
Tamüshii paala jia jüchikua: Tü sütünakat wunuꞌu saꞌakajeejatkat mojuui, kapüleesü shiꞌitaanüin sünain süsaꞌa tü wunuꞌu miichipaꞌajatkat ekünaajuuikat achon. Otta müsia tü sütünakalüirua oshottünakat paala sünainjee tü süsaꞌakat, mapüleesat shiꞌitaanüle süchikua sünainmüin.
Tawalayuwaa, suulia pülajüin jaaꞌin noulia na judíokana, anashi taküjüle jooluꞌu jümüin süchiki wane kasa matüjaajuukat aaꞌu paala: Na judío achechennakana aaꞌin nütüma Maleiwa suulia nanoujajüin nünain, ayateena naya manoujain waneꞌereꞌeya keraapa jerainjatüin tü gentile anoujainjatkat nünain Cristo.
Je süchikijee tia, ojuittinneena na judíokana wainma suulia kaainjalaa. Shia tü ashajünakat achiki paala sünain müin mayaa: “Anteechi chi ojuittirüikai chajee Jerusalénjee nanainmüin na nuuꞌuliwoꞌukana Jacob süpüla nükatalüinjanain naya suulia tü mojusükot. Je soꞌu kaꞌikat tia, ekettaajeerü tü pütchi jeket teꞌitaakat süpüla talatirüinjatüin naainjala noulia”.
Saaꞌu nayouktüin na judíokana tü nüchikikat chi Oꞌtteꞌerüikai, nükaaliijain chi Maleiwakai na gentilekana sünain anoujaa nünain Cristo. Otta na judíokana, jaꞌitaina nayain nüꞌünüüin chi Maleiwakai maaꞌulu yaa, ayatshiꞌiya alin naya nüpüla süka naneekünüin nütüma paala sümaiwa süpüla nayainjanain nüpüshin je süka pansaain nünüiki namüin na nekii maalajanamaꞌakana sünain nuꞌtteꞌerüinjanain naya.
Je watüjaa aaꞌuchi chi Maleiwakai, müleka nüneeküle wane wayuu süpüla naaꞌinrüinjatüin kasa anasü nümüin, ayatsü pansaain waneepia nünüiki nümüin.
Jiakana gentilekana, moonoolosalii paala jia sümaa nünüiki Maleiwa waneepia. Otta müsia jooluꞌu, nümüliajüinapa jia Maleiwa sükajee moonooin na judíokana.
Je maa aka nümüliajüinapain jia, nümüliajeena na judíokana. Acheküshii amüliajünaa naya nütüma, süka nayouktüin tü nünüikikat.
Otta wayuu süpüshua, saaliijee shiyouktüin nünüiki Maleiwakai, ayüülajünüsü nütüma süpüla saaꞌinrüinjatüin tü mojusü keeꞌireekat maꞌi saaꞌin. Je acheküsü amüliajünaa shia nütüma suulia amüloulii.
Anashii waꞌwaajüle chi Maleiwakai. Kekiishaatashi maꞌi nia. Nütüjaa aaꞌulu kasa süpüshua. Nnojotsü wayaawatüin aaꞌu süpüshua tü kasa anasü naaꞌinrakat.
Shia tü ashajünakat achiki sümaiwa paala sünain müin mayaa: “Saaꞌu nnojolüin watüjaain saaꞌu tü jülüjakat naaꞌin chi Maleiwakai, nnojotsü wountüin waküjain nümüin tü naaꞌinrüinjatkat.
Nnojotsü kasain cheꞌojaain nümüin süpüla wojuyaajirüin nia süpüla nuwalaajüinjatüin süchikua wamüin”.
Nia kakumajalaka kasa süpüshua. Nia kataka atüma soꞌu kasa süpüshua süpüla kojutüinjachin nia sünainjee tü kasa anasü naainjakat. Jooꞌuya waꞌwaajaiwa nia süpüla kaꞌikat süpüshua. Amén, anasü waaꞌinrüle tia.
Tawalayuwaa, sünainjee süpüshua tü anasü naaꞌinrakat chi Maleiwakai jaaꞌu sünain nümüliajüin jia, anakaja tosoꞌirüle jaaꞌin shiiꞌiree juꞌwaajüinjachin nia süka süpüshua jaaꞌin. Saaꞌu jükatannüinapain nütüma suulia jaainjala, jaapajiraa jümata jukuaippa nümüin, sünain jiꞌyataain waneepia nümüin kataiwaꞌaya joꞌu süpüla talatüinjachin nia jümaa.
Alanaꞌaleesia sünain anain tü nüchekakat Maleiwa wapüleerua suulia kasa süpüshua, süka shiain tü talatakat atüma naaꞌin. Je sükajee tia, juuꞌulaa suulia ashataa nakuaippa na manoujainsaliikana. Nnojo jülüjüin jaaꞌin maa aka tü jülüjakat naaꞌin nayakana. Müleka juuꞌulaale suulia, niiꞌirateerü jukuaippa Maleiwa. Sünainjee tüü, juunteerü jiyaawatüin saaꞌu tü nüchekakat jüpüleerua, je keeꞌireejeerü jaaꞌin jaaꞌinreein tia.
Sünainjee naꞌanasia chi Maleiwakai aapünakat tamüin, tamüshii paala jia jüpüshua: Nnojo juꞌwaataain suluꞌu jukuaippa. Shia anaka aluꞌu müleka jiyaawatüle naaꞌu Maleiwa sünain niain juuntüin atüma jaaꞌinrüin tü nüchekakat jüpüleerua. Anakaja müleka sotüle jaaꞌin cheꞌojaajeerüin waneepia akaaliijünaa jümüin nütüma Maleiwa sümaꞌinruꞌu jiꞌyataain nümüin.
Jülüja jaaꞌin wakuaippa sünain wainmain waꞌülia. Mayaainje eein wajapü ooꞌulaka wooꞌui, nnojotsü akatajiraain tiairua. Waneesia neꞌe wakuaippa. Maa aka wajapü, jaꞌijaasü süpüla aaꞌinraa wane kasa. Akaajaa wooꞌui, jaꞌijaasü süpüla aaꞌinraa wane kasaꞌaya.
Müsia wakuaippa waya anoujashiikana wapüshua nünain Cristo. Jaꞌitaina wainmain wayakana, wayajiraashii sünain tü wanoulakat. Aꞌaniraasü wakuaippa nümaa Cristo süka niain waꞌyataain amüin waneꞌewaire wakua.
Anakaja müleka waꞌyataale nümüin Maleiwa süka tü atüjaa eitajünakat wamüin nütüma chi Naaꞌinkai Maleiwa. Naataꞌawaisü tü atüjaa aapünakat wamüin süpüla waꞌyataain nümüin Maleiwa. Müleka saapünüle pümüin süpüla aapirülinjachin pia wayuu süka nünüiki Maleiwa, anakaja püküjale waneepia tü shiimüinkat pünoujakat anain.
Müleka saapünüle pümüin süpüla akaaliijülinjachin pia na puwalayuukana, puuꞌulaka pümata tia. Müleka shiale süpüla ekirajülinjachin pia suluꞌu tü outkajaaleekat, anasü paaꞌinrüle tia.
Chi wayuu eekai naapünüin amüin süpüla achecherülinjachin nia saaꞌin wayuu sünain anoujaa, anashi müleka naaꞌinrüle tia. Chi eekai naapünüin amüin süpüla asülajülinjachin nia sümüin wayuu eekai maletsein, anashi nnojoire jiꞌiyein nia suulia. Müleka shiale süpüla aluwataalinjachin pia wayuu, anakaja tütüle pia sünain aluwatawaa. Müleka shiale süpüla amüliajülinjachin pia wayuu, anashi müleka paaꞌinrüle tia sümaa talatüin paaꞌin.
Nnojo aiyaain wayuu jüpüla, shiimüinjatü alin jüpüla. Jiyoukta tü mojusükat süpüleerua jaaꞌinrüinjatüin tü kasa anasükat.
Anakaja müleka aijiraale jia jüpüla, süka pawalaawainapain jia. Nnojo yaletüin jukuaippa suꞌupala wayuu, shia jiiꞌiyata nojut napüshua na juwalayuukana.
Anakaja jiꞌyataale nümüin chi Senyotkai süka süpüshua jaaꞌin sünain nnojoliin jukulajaain.
Müleka jiꞌrüle müliaa saaliijee tü jünoulakat, anasü jüchecherüle jaaꞌin suꞌutpünaa. Jüchunta waneepia nümüin Maleiwa, sümaa talatüin maꞌi jaaꞌin sümaꞌinruꞌu jaꞌatapajüin tü naaꞌinrüinjatkat jümüin.
Jüsülaja süpüshi tü juwashirüinkat namüin na juwalayuukana eekai maletsein. Je müleka nantüle wane juwalayuu jünainmüin, anashii müleka kapürale jaaꞌin naya.
Müleka jiꞌrüle müliaa sütüma wayuu sünainjee tü jünoulakat, anakaja müleka jüchuntüle nümüin Maleiwa süpüla niiꞌiyatüinjatüin naꞌanasia sümüin tia wayuukot, je nnojotsü süpüla kasalajanainjatüin sümüin nütüma.
Müleka talatüle naaꞌin wane wayuu jaꞌaka, talata jaaꞌin wanaa nümaa. Je müleka mojule naaꞌin wane wayuu jaꞌaka, moju jaaꞌin wanaa nümaa.
Nnojo juꞌwaataain suluꞌu jukuaippa sümaa pülayaain jaaꞌin suulia wayuu, shia jaaꞌinra akaaliijaa wayuu süpüshua sünain nnojoliin kachekalaꞌatain jia wayuu.
Müleka mojulaale wane wayuu jümüin, anakaja müleka jiirakaale nüka. Nnojo mojulaain jia niꞌipajee, shia jaaꞌinra tü anasükat suꞌupala wayuu süpüshua.
Anakaja müleka kamaneere jia sümüin wayuu süpüshua suulia paꞌürülaawajirawaa.
Müleka suꞌutünüle aaꞌin wane jüpüshi, nnojo keeꞌireein jaaꞌin pasalawaa. Shia anaka aluꞌu juuꞌulaale chi uwomuyuukai najapuluꞌu Maleiwa süpüla niainjachin süsalaa atüma nia. Anuu tü nümakat chi Maleiwakai sooꞌopünaa tia, ashajünüsü paala sümaiwa sünain müin mayaa: “Süsalainjatü wayuu tatüma tayakai süka tayain pasalaainjachin atüma wayuu”.
Je wane ashajuushikalia, müsü mayaa: “Müleka aire jamü sümüin wane jüꞌünüü, anakaja jikirüle shia. Je münyaasüle nia, anakaja jüsülajüle wüin nüsüin süpüla japülinjachin nia saaliijee tü mojusü naaꞌinrakat jüka”.
Jalia jia suulia shiyamülaa tü mojusükat. Shia anaka aluꞌu müleka jüyamürüle tü mojusükat süka tü anasü jaaꞌinrakat waneepia.
Tekirajeena joo jia sünain tü anasü jaaꞌinrüinjatkat shiꞌipajee naluwataain na sülaülashiikana mma. Eꞌitaaushi naya nütüma Maleiwa. Müleka nnojoliireje eꞌitaaushin naya nütüma, nnojoliishiije aluwataain. Je nücheküin chi Maleiwakai süpüleerua jüüjüüinjatüin wayuu süpüshua namüin.
Chi eekai niyouktüin aluwataanaa natüma, niyouktüinjaꞌa mmata tü niꞌinaajalakat chi Maleiwakai. Süsaleechi nia nütüma saaliijee tia.
Shiimüin sünain jashichin chi Maleiwakai namüin na wayuu aaꞌinrakana tü mojusükat. Niꞌitaain Maleiwa na sülaülashiikana mma süpüla kasalainjanainjatüin natüma naainjala na mojulaashiikana. Sükajee tia, mmoleena naya neema. Otta chi wayuu aaꞌinrakai tü anasükat, nnojoleechi mmolüin neema, süka nüchepchiain Maleiwa naya süpüla akaaliijaa wayuu. Nnojoleere jiimoliain naya, anakaja müleka lotüle jukuaippa noꞌupala süpüla neirakaainjanain jüka.
Tamüshii paala jia jüchikua: Anakaja jüüjüüle jia namüin na sülaülashiikana mma, süka nnojolüin süsaleein jia natüma, je süka jütüjaain saaꞌu sünain shiain tü anasükat nuꞌupala Maleiwa.
Aꞌyataashii na sülaülashiikana mma waneepia sünain aluwatawaa. Ooꞌulaka okotchajitshii neerü süpüla tü kasa cheꞌojaakat suluꞌu tü mmakat. Anakaja nnojoliire jaꞌalijiraain suulia awalaajaa tia namüin, süka eꞌitaaushin naya nütüma Maleiwa süpüla tia. Je anakaja müleka jiiꞌiyatüle nojut namüin, süka nüchepchiain naya Maleiwa süpüla akaaliijaa wayuu je süpüla süsalaa atüma na mojulaashiikana.
Watüjaa aaꞌulu sünain anain müleka pansaale tü wamakat süpüla wawalaajüin süchikua tü wajuyaalakat. Akaajaa jia, pansaa jütüma tü jümakat süpüla aijiraain jia jüpüla jüpüshua waneepia. Na wayuu aijiraakana napüla, nekeraajüin süpüshua tü nuluwataakat anain Moisés sükajee tia.
Müsü tü nuluwataakat anain Moisés: “Ai jüpüla wayuu süpüshua maa aka alin pia püpülajiraa”, müsü. Müleka juuꞌulaküle tia, nnojoleerü jaaꞌinrüin tü kasa achiajaanakat oulia waya nütüma sünain müin mayaa: “Nnojo pümaꞌüjaain sümaa wayuu nnojotkat puꞌwayuusein otta nnojoikai puꞌwayuusein. Nnojo puꞌutüin saaꞌin wayuu. Nnojo puꞌluwajüin sükorolo wayuu. Nnojo keeꞌireein paaꞌin naata kokoroloshi”, müsü.
Müleka aire wapüla wane wayuu, nnojoleena waya eꞌrüliin wayumüin nümüin. Saaꞌu aijiraain waya wapüla wapüshua, wekeraajüin süpüshua tü nuluwataakat anain Moisés sükajee tia.
Anakaja müleka aire jüpüla wayuu süpüshua, süka kettaaitpain sükalia süpüla eeinjatüin maꞌi waaꞌin sünain süpüshua tü nüchekakat Maleiwa wapüleerua. Ai jüpüla wayuu süpüshua, süka sülüꞌülüin nükalia chi Wasenyotsekai Jesucristo sünain niitaain nüchikua süpüla nujuittirüinjanain waya suulia waainjala. Pejereesia maꞌi nükalia suulia paala wekeroloiwaꞌaya sünain anoujaa nünain Cristo.
Saaꞌu sülüꞌülüin nükalia Cristo, juuꞌulaa suulia aaꞌinraa kasa mojusü, maa aka tü saaꞌinrakat wayuu saꞌakapünaa piyuushi. Shia anaka aluꞌu müleka yapale jia süpüla eejirawaa sümaa tü mojusükat sünainmüin aaꞌinraa tü anasükat. Nnojo maaꞌin jaaꞌin sünain emiꞌijaa. Nnojo jiperüin. Nnojo juꞌluwajiraain jukuaippa sümaa wayuu jierü otta wane jierü nümaa wane toolo. Nnojo jüchunjain aaꞌin saaꞌu wayuu sünain jüꞌülüjaain.
Juuꞌulaa suulia jüleꞌeruꞌuin süchiki kaainjalaa. Shia anaka aluꞌu müleka jüshatüle nukuaippa chi Senyotkai Jesucristo, süpüla nükaaliijainjanain jia sünain ayamülaa tü mojusükat.
Ashajüshi taya jümüin jooluꞌu nachiki na anoujashiikana eekai nnojoliyülüin nayaawatüin maꞌi saaꞌu sukuaippa tü anoujaakat. Anakaja müleka kamaneere jia namüin sünain nnojoliin jüꞌülüjaain namaa sünainjee tü nanoujakat anain, müleka lotüle shia, nnojottaale lotüin.
Eesü süpüla nnojolüin mojuin jümüin ekaa eküülü eekai eein neꞌe, süka anain tia noꞌuluꞌu Maleiwa jaajüin. Otta nümüin chi juwalakai mayaawatüinkai saaꞌu sukuaippa tü anoujaakat, mojushiisü süpüla niküin asalaa, süka nnojolüin anain tia noꞌuluꞌu Maleiwa naajüin.
Nnojo pülain jaaꞌin nuulia chi puwala meküinkai asalaa. Je pialeje chi meküinkai asalaa, anakaja nnojoire piyoujain chi puwalakai eekai niküin asalaa, süka kamaneein chi Maleiwakai wamüin waya anoujashiikana wapüshua.
Tamüshii paala jia jüpüshua: Nnojotsü anain jiyoujain wane juwala, süka nüchepchiain Maleiwa waya wapüshua. Nia akaaliijaka waya sünain atüjawaa saaꞌu tü waaꞌinrakat müleka anale shia, müleka mojule. Müleka waaꞌinrüle tü kasa mojusükat, kasalajaneerü wamüin nütüma. Otta wountüin waaꞌinrüin tü anasükat nütüma.
Eeshii jaꞌaka eekai kojutüin atüma nakalia na judíokana, tü naꞌwaajakat oꞌu Maleiwa. Otta wanee, nnojotsü kojutüin natüma. Tamüshii paala jia jüpüshua: Anakaja müleka jiyaawatüle saaꞌu tü jünoujakat anain.
Chi kojutkai atüma nakalia na judíokana, kojutüshi Maleiwakai nütüma sükajee tia. Maaꞌaya aka chi meküinkai asalaa, kojutüshi Maleiwakai nütüma sükajee tia sümaa naapüin analuꞌut nümüin. Maaꞌaya aka chi ekakai eekai eein neꞌe, kojutüshi Maleiwakai nütüma sükajee tia sümaa naapüin analuꞌut nümüin.
Tü waaꞌinrakat kataiwaꞌaya woꞌu, nnojotsü süpülajatüin talatüinjatüin neꞌe waaꞌin, süpülajatü kojutüinjachin watüma chi Maleiwakai. Nnojoleena wayain kojutka, nieechi chi Maleiwakai. Nüchooin waya sünainjee tü naaꞌinrakat chi Wasenyotsekai Jesucristo. Jaꞌitakajeꞌe ouktapa waya, ayateena waya nüchooin.
Watüjaa aaꞌuchi Cristo sünain ouktüin saaꞌu waainjala sümaa süsoꞌiraain naaꞌin süpüla niainjachin Wasenyotsein. Nia Wasenyotseka jooluꞌu kataiwaꞌaya woꞌu je ayateechia Wasenyotsein süchikijee ouktüin waya.
Süka niain Wasenyotsein wapüshua, nnojotsü anain pülale jaaꞌin nuulia chi juwalakai, je nnojotsü anain jiyoujale nia. Niainjachi Maleiwa ayoujaka, süka washaꞌwaleꞌenneenain wapüshua nümülatuꞌu soꞌuweena wane kaꞌi süpüla wasouktüinjanain nümüin saaꞌu tü waaꞌinrapüꞌükat.
Shia tü nünüiki Maleiwa ashajünakat paala sünain pansaain: “ ‘Shiimüin sünain piain Maleiwain’, meerü tamüin tü wayuukolüirua süpüshuaꞌaya sünain süsapainyoꞌukain shia tamülatuꞌu”.
Asouktinneena waya nümüin waneꞌewaꞌire wakua saaꞌu tü waaꞌinrapüꞌükat kataiwaꞌaya woꞌu, tü eekai anain, je tü eekai mojuin.
Sükajee tüü, juuꞌulaa suulia jiyoujain na juwalayuukana. Anakaja müleka eere jaaꞌin sünain süpüshua tü jaaꞌinrakat, suulia jaaꞌinrajüin wane kasa nujutuweetkat atüma wane juwala.
Saaꞌu saꞌaniraaitpain takuaippa nümaa chi Wasenyotsekai Jesucristo, tatüjaa aaꞌut sünain shiimüin nnojolüin yarüttüin waaꞌin sütüma wane kasa wekakat. Otta müleka mojushiire nümüin wane juwala ekaa wane eküülü, anakaja müleka nnojorule niküin shia.
Je müleka mojule naaꞌin chi juwalakai saaliijee masütaajuin jia sünain ekaa türa eküütkat, shiimüinjaꞌa maalin nia jüpüla sükajee tia. Müleka niküle türa eküütkat jüchiirua, kaainjalashi nia saaꞌin nümüin sükajee tia, je amalajaweerü tü nünoulakat. Nnojo motüin jaaꞌin sünain ouktüin Cristo naaꞌujee niakaꞌiya.
Müleka jütüjaale naaꞌu wane juwala sünain mojeerüin naaꞌin saaliijee tü kasa jaaꞌinrüinjatkat, anakaja nnojorule jaaꞌinrüin shia. Jaꞌitairü nnojolüin mojuin shia saaꞌin jümüin, mojeerü nünüiki chi juwalakai jümüin müleka jaaꞌinrüle tia.
¿Kasa nüchekaka chi Maleiwakai wapüleerua, waya eejeenakana nümaa sünain aluwatawaa soꞌuweena wane kaꞌi? “Anakaja piküle tüü. Tüü, nnojotsü süpüla piküinjatüin”, ¿münüshii waya nütüma Maleiwa? Nnojo. Naapüin chi Naaꞌinkai wamüin süpüla woonooinjanain sümaa nünüiki waneepia, süpüla anainjatüin wakuaippa nuꞌupala je süpüla talatüinjatüin maꞌi waaꞌin nümaa.
Otta jiakana, müleka kamaneere jia namüin na juwalayuukana wanaa sümaa jiꞌyataain nümüin Cristo, talateechi chi Maleiwakai jümaa je nnojoleerü mojuin sünüiki wayuu jümüin.
Saaꞌu nüchooinapain waya Maleiwa, anakaja wakaaliijiraale suulia aꞌülüjaajirawaa, süpüla katsüinjatüin waaꞌin wapüshua sünain tü wanoulakat.
Jalia jia jümalajeꞌerajayaa tü naaꞌinrakat Maleiwa jaꞌaka. Watüjaa aaꞌulu sünain nnojolüin yarüttüin waaꞌin sütüma wane kasa wekakat. Otta müleka kaainjarale wane wawala watüma sünainjee tü kasa wekakat, mojusü tü waaꞌinrakat sükajee tia.
Müleka kaainjarale nia sütüma weküin asalaa, nnojotsü weküinjatüin shia. Müleka kaainjarale nia sütüma wasüin wiino, nnojotsü wasüinjatüin shia. Müleka kaainjarale nia sütüma wane kasa eekai eein, nnojotsü waaꞌinrüinjatüin shia.
Müleka anale saaꞌin jümüin tü jünoujakat anain sooꞌopünaa eküülü je sooꞌopünaa asüülü, anakaja müleka nnojoliire juꞌwaataain suluꞌu tia. Jaashajaa süchiki nümaa Maleiwa nümüiwa. Je müleka jütüjaale saaꞌu tü nünoujakat anain wane juwala sooꞌopünaa eküülü je sooꞌopünaa asüülü, nnojo jaaꞌinrüin wane kasa mojukat atüma naaꞌin. Müleka jaaꞌinrüle tia, mojeerü nanüiki na juwalayuukana jümüin.
Je müleka nnojorule anain saaꞌin jümüin noꞌuluꞌu Maleiwa jiküinjatüin wane eküülü, nnojo jiküin shia. Müleka jikülen, kasalajaneerü jümüin shia nütüma Maleiwa süka nnojolüin sünainjeejatüin shia tü jünoulakat. Nnojo motüin jaaꞌin tüü: Tü waaꞌinrakat, müleka nnojorule sünainjeejatüin tü wanoulakat, kaainjalaa tia.
Wayakana ayaawatakana maꞌi saaꞌu sukuaippa tü anoujaakat, anakaja müleka wakaaliijüle na wawalayuu nnojoiyüliikana ayaawatüin maꞌi saaꞌu tü anoujaakat. Nnojotsü anain müleka waaꞌinrüle tü wachekakat neꞌe wamüiwa. Shia anaka aluꞌu müleka wakaaliijale na wawalayuukana sümaa wachecherüinjatüin naaꞌin süpüla katsüinjatüin tü nanoulakat.
Anakaja müle aka waya naaꞌin Cristo sünain nnojolüin naaꞌinrüin tü nüchekakat neꞌe nümüiwa wanaa sümaa yaajachin nia mmoluꞌu. Naaꞌinrüin waneepia tü nüchekakat Maleiwa nüpüleerua. Shia tü ashajünakat nüchiki sünain müin mayaa: “Na wayuu eꞌrüliikana wayumüin nümüin Maleiwa, eꞌrülii wayumüin tamüinya süka nanüiki”, müsü.
Aamasü maꞌi wamüin süpüshua tü pütchi ashajünakat paala suluꞌu tü karaloukta nüchikimaajatkat Maleiwa süpüla wekirajaajiraain sünain. Müleka weꞌrüle müliaa, akaaliijünüshii waya sütüma tü pütchikat süpüla süchecherüinjatüin waaꞌin suꞌutpünaa tü müliaakat. Je müleka süshapajaale waaꞌin sünain waꞌatapajüin tü naaꞌinrüinjateetkat chi Maleiwakai wamüin, katsüinsü waaꞌin sütüma tü pütchikat sümaꞌinruꞌu waꞌatapajüin.
Jia oushikajaakana süchiirua nukuaippa Cristo Jesús, tachuntüin nümüin chi Maleiwa achechetkai waaꞌin, katsüinkai atüma wanoula, süpüla paaꞌinwajiraainjanain jia nütüma,
je süpüla wanaawainjatüin jaaꞌin nütüma sünain aꞌwaajaa nia, chi Nüshikai chi Wasenyotsekai Jesucristo.
Maa aka kamaneein Cristo jümüin, anakaja kamaneejiraale jia süpüla nuꞌwaajünüinjachin chi Maleiwakai sütüma wayuu süpüshua.
Nia aꞌwaajünaka natüma na judíokana, süka nüjütüin Jesucristo chi Nüchonkai nanainmüin süpüla natüjaainjachin naaꞌu sünain nikeraajüin tü nümakat paala namüin na natuushinuu maalajanamaꞌakana sünain pansaain nünüiki namüin sünain nüjütüinjachin Cristo naꞌakamüin soꞌuweena wane kaꞌi.
Je aꞌwaajünüshi chi Maleiwakai natüma na gentilekanaya, süka nümüliajüinapain naya. Shia tü ashajünakat achiki paala sümaiwa sünain müin mayaa: “Taapeerü pümüin analuꞌut naꞌakapünaa na wayuu gentilekana. Eeꞌirajeechi taya sünain taꞌwaajüin pia noꞌupala”.
Eesü wane ashajuushiya, müsü mayaa: “Jiakana gentilekana, anakaja jiajiraale namaa na nüpüshikana Maleiwa sünain juꞌwaajüin nia”.
Je wane ashajuushikalia sünain maa: “Jiakana gentilekana jüpüshua, anakaja juꞌwaajüle chi Maleiwakai süka süpüshua jaaꞌin”.
Je wane ashajuushikat nütüma Isaías, mataasia yaa: “Soꞌuweena wane kaꞌi, anteechi wane nuuꞌuliwoꞌu Isaí, chi nüshikai David. Aneekünatüjülia nia nütüma Maleiwa süpüla nuluwataainjanain na gentilekana. Natüjaajeechi aaꞌu nia sünain naaꞌinreerüin kasa anasü namüin”.
Je jooluꞌu, achuntüshi taya tachikua jaaꞌu jia anoujashiikana chakana Roma, süpüla nükaaliijainjanain jia chi Maleiwakai, achechetkai saaꞌin wayuu sünain anoujaa, sünain talatüinjatüin jaaꞌin wanaa sümaa jiꞌyataain nümüin, je süpüla naapüinjatüin wane anaa jümüin sükajee jünoujain nünain. Je sümaꞌinruꞌu jaꞌatapajüin tü kasa anasü naaꞌinrüinjatkat jümüin, achechenneerü jaaꞌin waneepia sünain anoujaa nütüma chi Naaꞌinkai Maleiwa süka pülashin maꞌi nia.
Tawalayuwaa chakana Roma, tatüjaa aaꞌuchii jia sünain wayuuin jia anashii, je sünain jiyaawatüin saaꞌu tü nüchekakat chi Maleiwakai jüpüleerua, je sünain juuntüin jikirajüin na juwalayuukana sünain tü shiimüinkat.
Saaꞌu anamiain chi Maleiwakai tamüin je saaꞌu nüneeküin taya, nnojoishi mmoluwain taya saaꞌu tosoꞌirüin jaaꞌin sünain tü shiimüinkat süka tü tashajüitpakat jümüin.
Aneekünüshi taya nütüma Maleiwa süpüla taküjainjatüin nüchiki chi Oꞌtteꞌerüikai namüin na gentilekana. Aꞌyataashi taya nümüin Cristo Jesús naaꞌujee na gentilekana shiiꞌiree talatüinjachin Maleiwa namaa nanoujapa nünain sümaa nakatannüin suulia naainjala nütüma chi Naaꞌinkai Maleiwa.
Saaꞌu saꞌaniraaitpain takuaippa nümaa Cristo Jesús, aꞌwaataashi taya suluꞌu taꞌyataain nümüin chi Maleiwakai,
süka nükaaliijain taya Cristo sünain tü taaꞌinrakat naꞌaka na gentilekana sünain aküjaa nüchiki sümüin wayuu süpüshua chajee Jerusalénjee chamüinreꞌeya Ilíricomüin. Oꞌttüsü wainma wayuu sünain oonowaa sümaa nünüiki Maleiwa, süka neꞌrüin tü kasa anasü taaꞌinrakat noꞌupala, tü nütüjakat apüleerua Maleiwa nümüiwa. Tountüin taaꞌinrüin shia, süka pülashin maꞌi chi Naaꞌinkai Maleiwa sünain nükaaliijain taya.
Keejiasü maꞌi tamüin aküjaa nüchiki chi Oꞌtteꞌerüikai sümüin wayuu eere matüjaajuuin naaꞌu Cristo. Nnojotsü keejiain tamüin aꞌyatawaa eere niꞌyataaichin wane aküjai.
Anuu tü ashajünakat paala nüchiki Cristo, müsü mayaa: “Aküjüneerü nüchiki sümüin wayuu eekai nnojolüin süküjünüin amüin paala süpüla sütüjaainjachin naaꞌu”.
Otta jiakana Romajeꞌewaliikana, wainmairü maꞌi juya shiiꞌiree teꞌreein maꞌi jia. Isapüꞌüsü tachiki oꞌunaa jünainmüin, süka wainmain taꞌyataain sünain aküjaa nüchiki Cristo sainküin mmakat süpüshua. Aluꞌujasa jooluꞌu, süka kettaaitpain taꞌyataain suluꞌu tü mmakat eere taya maaꞌulu yaa, yapashi taya süpüla toꞌunüin jünainmüin. Sünain toꞌunajachin Españamüin, jiꞌiyoupünaajeechi taya palit kaꞌi. Kaaliijeechi taya jütüma süpüla toꞌunüin chajee jümaꞌanajee chamüin Españamüin.
Otta palajana, oꞌuneechi taya Jerusalénmüin süpüla takaaliijüinjanain na wawalayuu judío müliakana jamü.
Na anoujashii gentilekana chakana suluꞌu tü mmakat Macedonia ooꞌulaka yaa suluꞌu tü mmakat Acaya, asülajüshii naya süpüshi tü nawashirüinkat süpüla nakaaliijainjanain na wawalayuu chakana Jerusalén. Shia toꞌunajaika apüla Jerusalénmüin alüꞌüjaa tü nasülajüinkat.
Talatüsü naaꞌin na gentilekana sünain asülajaa. Anasü saaꞌin tamüin tü naaꞌinrakat sünain nasülajüin namüin na judíokana tü cheꞌojaakat namüin maaꞌulu yaa, süka saapünüin namüin na gentilekana naꞌanasia Maleiwa naapakat paala namüin na judíokana.
Süchikijee taapüin tü asülajünakat namüin na judíokana, oꞌuneechi taya chamüin Españamüin sünain jiꞌiyoupünaainjachin taya chaꞌaya Roma.
Achuntüshi taya wainmatua nümüin Cristo jaaꞌu, shiiꞌiree naapüin jümüin wainma tü kasa anasü iipünaajeejatkat. Je jooluꞌu sünain toꞌunüinjachin jünainmüin, tatüjaa aaꞌulu sünain shikeraajüinjatüin süpüshua tü tachuntakat apüla.
Saaꞌu jünoujain nünain chi Wasenyotsekai Jesucristo wanaa tamaa, je saaꞌu aijiraain waya wapüla süka eein chi Naaꞌinkai Maleiwa wamaa, anakaja waneepiale jia sünain achuntaa taaꞌu nümüin chi Maleiwakai.
Jüchunta nümüin taaꞌu süpüla talatüinjatüin naaꞌin na anoujashii chakana Jerusalén sümaa tü taaꞌinrüinjatkat chaꞌaya. Je jüchunta nümüin süpüla taaꞌinmajünüin nütüma noulia na manoujainsaliikana chakana suluꞌu tü mmakat Judea.
Müleka nücheküle tapüleerua chi Maleiwakai, anteechi taya jaꞌakamüin sünain jiꞌiyouinjachin taya. Talateerü maꞌi taaꞌin süka eeinjachin taya jümaa.
Otta tayakai, tachuntüin nümüin Maleiwa aapakai wane anaa wamüin, süpüla eeinjachin nia jümaa waneepia. Amén, tawalayuwaa.
Tü wawalakat Febe anteetkat jünainmüin, yalayalasü shia saaꞌin tamüin sünain shiꞌyataain suluꞌu tü outkajaaleekat yaaya Cencrea.
Jia nüpüshikana Maleiwa, anakaja kamaneere jia sümüin, süka jiajiraain sümaa sünain jünoujain nünain chi Senyotkai. Jükaaliija shia sünain tü jaꞌijaakat sümüin, süka sükaaliijapüꞌüin tayakai ooꞌulaka wayuu wainma.
Tasakeein jooluꞌu na tawalayuu chakana jaꞌaka. Tasaküin Priscila nümaa Aquila aꞌyataaliikana tamaa paalainka yaaya sünain aküjaa nüchiki Cristo Jesús.
Sooꞌopünaa noꞌutüneein aaꞌin, ayatshiꞌiya nakaaliijain taya. Sükajee tüü, tayakai namaa na anoujashii gentilekana suluꞌu tü outkajaaleekat süpüshua, waapüin analuꞌut namüin.
Tasaküin tü anoujasü jutkatsükalüirua chaa nepialuꞌu. Je tasaküin Epeneto chi tatünajutkai, chi palajachikai sünain anoujaa nünain Cristo yaa suluꞌu tü mmakat Acaya.
Tasaküin jooluꞌu María, wane wayuu tütüsü sünain aꞌyatawaa jaꞌaka.
Tasaküin joo Andrónico sümaa Junias na tapüshi judíokana püreesapüꞌükana wanaa tamaa. Ekerotshii palajana tapüleerua sünain anoujaa nünain Cristo, je kojutshii naya natüma na Aluwataaushikana.
Tasaküin jooluꞌu Amplias chi tatünajutkai aishikai tapüla suluꞌu anoujaa nünain chi Senyotkai.
Tasaküin Urbano chi aꞌyataaikai nümüin Cristo wanaa wamaa, ooꞌulaka Estaquis chi tatünajutkai.
Tasaküin Apeles chi anakai maꞌi sünain saꞌaniraain nukuaippa nümaa Cristo, süka naaꞌinrüin waneepia tü aluwataanakat anain. Tasaküin napüshua na nüpüshikanairua Aristóbulo.
Tasaküin Herodión chi judíokai wanaa tamaa. Je tasaküin Narciso ooꞌulaka na anoujashii chakana nipialuꞌu.
Tasaküin Trifena sümaa Trifosa ooꞌulaka Pérsida kojutkat maꞌi tatüma. Tütüshii maꞌi naya sünain aꞌyatawaa nümüin chi Senyotkai.
Tasaküin Rufo sümaa tü niikat. Yalayalashi maꞌi nia sünain niꞌyataain nümüin chi Senyotkai. Je tü niikat, müsü aka shia saaꞌin wane tei, süka saaꞌinmajapüꞌüin taya.
Tasaküin Asíncrito, Flegonte, Hermas, Patrobas, Hermes je wawalayuu eekai jutkatüin namaa.
Tasaküin Filólogo, Julia, je Nereo sümaa tü nüshunuukat, ooꞌulaka Olimpas namaa napüshua na anoujashiikana eekai jutkatüin chaꞌaya namaa.
Anakaja jüsakiraale jüpüshua süka aijiraain jia jüpüla sünainjee anoujaa nünain Cristo. Je na anoujashiikana napüshua suluꞌu tü outkajaaleekalüirua yaaya, nasaküin jia jüpüshua.
Tawalayuwaa, jalia jia noulia na wayuu ekirajakana sünain kasa naata, na wayuu ooꞌuleꞌetkana jia suulia paaꞌinwajirawaa je nekirajüin jia sünain kasa mojusü. Nnojo juꞌunüin nanainmüin sünain aapajaa nanüiki.
Tü pütchi nalüꞌüjakat achiki jümüin, nnojoleerü kasain saamüin süpüla jiꞌyataainjanain nümüin chi Wasenyotsekai Jesucristo. Ekirajüshii naya shiiꞌiree washireein neꞌe. Je chi wayuu eekai jekechin sünain anoujaa nünain Cristo, nünoujeerü tü alawaakat aküjünakat nümüin, süka anain maꞌi shia sünain kemeꞌeriain.
Talatashaatasü maꞌi taaꞌin, süka jiꞌnnaajünüin sünain joonooin sümaa nünüiki Maleiwa. Anakaja kekiire jia süpüla jütüjaainjatüin saaꞌu tü kasa jaaꞌinrakat, müleka anale, müleka mojule, süpüla jiyouktüinjatüin tü kasa mojusükat sünain jaaꞌinrüin tü anasükat waneepia.
Achuntüshi jooluꞌu taya jaaꞌu nümüin chi Wasenyotsekai Jesús süpüla niiꞌiyatüin naꞌanasia jümüin. Je chi Maleiwa aapakai wane anaa jümüin, ayamüleechi Satanás nütüma süpüla malainjachin nia süpüla jaꞌatajawaa.
Nüsaküin jia Timoteo chi aꞌyanaajiraakai tamaa nümüin chi Senyotkai. Nasaküin jia Lucio, Jasón, ooꞌulaka Sosípater, na tapüshi judíokana.
Ooꞌulaka Tercio, chi ashajüikai tü karalouktakat tanüikimaajatkat aluwataanakat jümüin, nüsaküin jiakanaya süka nünoujain nünain Cristo wanaa jümaa.
Nüsaküin jia Gayo, chi kamaneekai wamüin wayakana anoujashiikana wapüshua niꞌiyoule waya. Nasaküin jia Erasto, chi aaꞌinmajüikai sünneetse tü pueulokot, ooꞌulaka chi wawalakai Cuarto.
Anasü niiꞌiyatale Cristo naꞌanasia jümüin. Amén.
Anakaja juꞌwaajüle chi Maleiwakai katsüinkai atüma tü jünoulakat sünainjee nüchiki Jesucristo, chi Oꞌtteꞌerüikai, taküjakat jümüin. Jaꞌitairü nnojolüin ayaawatünüin aaꞌu tü nüchikikat sütüma wayuu sümaiwa paala,
eeꞌiyatünüitpa jooluꞌu wamüin. Akaaliijünüshii waya sünain ayaawataa saaꞌu sükajee tü nashajakat na nünüikimaajanakana Maleiwa. Je aluwataanüshii waya nütüma chi Maleiwakai matüjainkai ouktaa süpüla aküjaa nüchiki chi Oꞌtteꞌerüikai sümüin wayuu sainküin mmakat süpüshua süpüla nanoujainjanain nünain je süpüla naaꞌinrüinjatüin tü nuluwataakat anain.
Anakaja jooluꞌu waꞌwaajüle wapüshua chi Maleiwakai waneeshikai sünain Maleiwain, chi kekiikai maꞌi sünain süpüshua tü naaꞌinrakat. Anakaja kojutule nia watüma süpüla kaꞌikat süpüshua sünainjee tü miyoꞌukat maꞌi naaꞌinrakat Jesucristo. Amén, jooꞌuya waaꞌinraiwa tia.
Taya, wane chi Aluwataaushikai nütüma Cristo Jesús, Pablokai anülia, aneekuushi taya nütüma chi Maleiwakai süka nücheküin taya süpüleerua nuluwatawaa. Otta tayakai nümaa chi wawalakai Sóstenes, wasaküin jia anoujashiikana nünain chi Maleiwakai chakana suluꞌu tü outkajaaleekat chaꞌaya Corinto, jia akataluushikana suulia jaainjala nünainmüin chi Maleiwakai sünainjee tü naaꞌinrakat Cristo Jesús. Anii joo taya ashajüin jümüin jiakana je sümüin tü anoujasükalüirua sainküin mmakat süpüshua eekai süchuntüin nümüin chi Wasenyotsekai Jesucristo, sümaa niain Nasenyotsein wanaa wamaa saaꞌu aneekuushin waya wapüshua nütüma chi Maleiwakai süpüla wayainjanain nüpüshin.
Achuntüshii waya nümüin chi Washikai Maleiwa je nümüin chi Senyotkai Jesucristo süpüla neeꞌiyatüin naꞌanasia waneepia jümüin je süpüla naapüinjanain anaa jümüin.
Taapüin waneepia analuꞌut nümüin chi Maleiwakai jaaꞌu, süka anamiashaatain maꞌi nia jümüin sünainjee süpüshua tü naaꞌinrakat Cristo Jesús.
Yalayatshii jia nütüma chi Maleiwakai süpüla aꞌyatawaa nümüin sünain aküjaa nüchiki Cristo, chi Oꞌtteꞌerüikai, sümüin wayuu saaꞌu jaapaain tü nüchikikat waküjakat paala jümüin. Je akaaliijünüshii jia nütüma Cristo süpüla jiꞌraajüinjachin chi Maleiwakai.
Je naapüin chi Naaꞌinkai Maleiwa jümüin waneꞌewaire jukua tü atüjaakat süpüleerua aꞌyatawaa nümüin chi Maleiwakai süka süpüshua jaaꞌin sümaꞌinruꞌu jaꞌatapüin niiꞌiyataainjachin wamüin wapüshua chi Wasenyotsekai Jesucristo.
Akaaliijüneena jia nütüma Maleiwa süpüla katsüinjatüin jaaꞌin waneepia sünain tü jünoulakat süpüla lotüinjatüin jukuaippa nuꞌupala soꞌuweena tü kaꞌi niiꞌiyataainjachikat oꞌu chi Wasenyotsekai Jesucristo.
Shiimüin sünain jükaaliijüneenain süpüla katsüinjatüin jaaꞌin, süka pansaain nünüiki chi Maleiwakai sünain naaꞌinrüin waneepia süpüshua tü nüküjakat achiki wamüin. Nia aneekaka jia süpüla wanaawajiraainjatüin jaaꞌin nümaa chi Nüchonkai, chi Wasenyotsekai Jesucristo.
Saaꞌu jünoujain jüpüshua nünain chi Senyotkai Jesucristo, jalia jia suulia aꞌülüjaajirawaa. Anakaja müleka ayatüle jia sünain paaꞌinwaa sünain anoujaa süpüla wanaawajiraainjatüin jaaꞌin.
Tawalayuwaa, taapa achikichii jia sütüma süpüshi tü wawalakat Cloé sünain jüꞌülüjaajiraain.
“Nikirajala taya Pablo”, müsü waneeirua jaꞌaka. “Nikirajala taya Apolos”, müsü nünüiki waneꞌe. “Nikirajala taya Pedro”, eeshi makai. “Nia Cristo kekirajalaka taya”, eeshi makai neꞌe. Shiimüin eera sünain jüꞌülüjaajiraain je sünain juꞌwaataain suluꞌu nukuaippa chi ekirajakai jia.
Jiakana anoujashiikana nünain Cristo, nnojotsü anain müleka jükatajiraale tü jünoulakat sünain “Chi ekirajakai taya, nia Pablo” sünain namüin waneeirua jaꞌaka. Chi akachennakai sünain tü kuruusakat süpüla oꞌutinnaa aaꞌin, nnojoishi tayain. Nia Cristo. Je tü woutiisakat anainjee jia, nnojotsü shiain tü taaꞌinrakat. Shia tü naaꞌinrakat Cristo.
Naya tawoutisaajaka neꞌe jaꞌakajee Crispo ooꞌulaka Gayo je Estéfanas namaa na nüpüshikana. Nnojotsü sotüin taaꞌin müleka tawoutisaajüle nooꞌomüin. Taapüin analuꞌut nümüin chi Maleiwakai saaꞌu nnojoliin wainmain na tawoutisaajakana jaꞌaka, suulia “awoutisaajünüshii na wayuukana nütüma Pablo süpüla suushikajaain neꞌe nüchiirua”, suulia sümajüin wayuu jümüin.
Nnojoishi ajütüin taya nütüma Cristo süpüla awoutisaajaa wayuu, nuluwataain taya süpüla taküjainjachin nüchiki niakai, chi Oꞌtteꞌerüikai, sümüin. Shiimüin sünain pülashin chi Maleiwakai süpüla nuꞌtteꞌerüin wayuu sünainjee ouktüin Cristo saaꞌu tü kuruusakat. Otta tayakai, müleka taküjüle nüchiki chi Oꞌtteꞌerüikai süka pütchi tekiirujut neꞌe, nnojoleena anoujain na wayuukana nünain Cristo süpüla oꞌtteꞌennaa.
Tü nüchikikat Cristo sünain ouktüin saaꞌu tü kuruusakat, malaa saaꞌin namüin na wayuu amüloulinjanakana sünainjee manoujain. Otta wayakana anoujashiikana, watüjaa aaꞌulu tü pütchikat sünain shiain tü oꞌtteꞌennakat anainjee waya nütüma chi Maleiwakai, süka pülashin nia süpüla nuꞌtteꞌerüin waya sünainjee ouktüin Cristo saaꞌu waainjala.
Shia tü nüküjakat achiki chi Maleiwakai sünain süshajünüin paala: “Tü jülüjakat naaꞌin chi wayuu eekai kekiin naashin sünain nnojolin nünoujain tanain, nnojotsü kasajatüin tamüin. Amalajaweerü tatüma tü naashajaakat achiki, süka pütchin nikiirujut neꞌe”.
Soto jaaꞌin nakuaippa na wayuu kekiishiikana naashin sünain nayouktüin chi Maleiwakai, ooꞌulaka nakuaippa na karalouktamaajanakana eekana manoujain, ooꞌulaka na pütchipüꞌükana eekana naashajaain pütchi nikiirujut müleꞌe. Müshi chi Maleiwakai nachiki: “Mayaashiije kekiin naya naashin, maaꞌinsalii naya, süka nekirajüin sünain tü shikirajakat anain tü manoujainsatkalüirua sainküin mma”.
Nia Maleiwa kekiika, atüjaka nümüiwa. Otta chi wayuu eekai manoujain, nnojotsü nuuntüin niꞌraajüin chi Maleiwakai sükajee nikii neꞌe nümüiwa, süka nnojolüin shiain sukuaippain tia nütüma chi Maleiwakai süpüla niꞌnnaajünüinjachin sütüma wayuu. Aluꞌujasa müleka nünoujale nüchiki chi Oꞌtteꞌerüikai, mayaasüje malaain saashin wayuu, oꞌtteꞌenneechi.
Na wayuu judíokana, wanaa sümaa naapüin tatüma tü nüchikikat Cristo, nachuntüin tamüin taaꞌinrüin noꞌupala wane kasa pülasü nütüjakat apüleerua Maleiwa nümüiwa, süpüla naapaainjatüin tü tamakat namüin. Je na “gentilekana”, na nnojoliikana judíoin, shia nachekaka naapajeein sünüiki wayuu eekai kekiin naashin.
Otta waya ekirajüliikana sünain tü shiimüinkat, tü waküjakat achiki, shia nüchiki Cristo sünain nükachennüin sütüma wayuu sünain tü kuruusakat süpüla ouktaa. Mayaasüje kekeꞌerain süchiki tü kuruusakat namüin na judíokana, je mayaasüje malaain tü pütchikat namüin na gentilekana, ayatshiꞌiya waya aküjüin süchiki.
Akaajasaꞌa waya eenakuushikana nütüma chi Maleiwakai süpüla anoujaa, jaꞌitaina judíoin maaꞌaya aka eekai gentilein, kamalainsü wamüin tü pütchi nüchikikat Cristo chi Oꞌtteꞌerüikai. Watüjaa aaꞌulu sütüma sünain shiimüin sünain atüjain maꞌi chi Maleiwakai, je sünain pülashin maꞌi nia süpüla nuꞌtteꞌerüinjanain waya.
Mayaasüje malaain nüchiki Cristo saashin wayuu, alanaꞌaleeshia maꞌi chi Maleiwakai sünain atüjain suulia ekirajaakat pütchi shikiirujut neꞌe. Je mayaashije nnojolin pülain chi Maleiwakai saashin wayuu, alanaꞌaleeshia maꞌi nia sünain pülain suulia wayuu eekai suꞌwaataain suluꞌu sukuaippa neꞌe sümüiwa.
Tawalayuwaa, soto jaaꞌin jamakuaippaliin paala jeenakünaiwaꞌaya nütüma chi Maleiwakai süpüla anoujaa. Nnojoliishii wainmain jaꞌaka eekai atüjain saashin wayuu, eekai kojutüin sütüma wayuu, otta eekai nachooin washinnuu.
Na wayuu “¿Kasakai neꞌraajaka aaꞌu?” münakana amüin, naya aneekünaka nütüma chi Maleiwakai süpüla aapülijaa na ayouktakana nia saaꞌu kekiin naya naashin. Je na wayuu malayaakana aaꞌin, naya aneekünaka nütüma süpüla aapülijaa na yalayatshiikana naashin.
Je na wayuu nnojoliikana jamajanain amüinyüü natüma na manoujainsaliikana, na pülakana oulia naaꞌin süka nnojoliin washinnuuin, je na mojutkana sütüma wayuu, naya aneekünaka nütüma chi Maleiwakai süpüla niiꞌiyatüinjatüin namüin na manoujainsaliikana sünain sajaꞌlajaajeerüin tü nawashirüinkat soꞌu wane kaꞌi süpüla nnojolüinjatüin naꞌwaataain suluꞌu.
Maa aka tü sümakat tü ashajünakat paala: “Anakaja nnojoliire juꞌwaataain suluꞌu jukuaippa. Anasü müleka shiale juꞌwaataain aluꞌu tü naaꞌinrakat chi Maleiwakai jümüin”. Aneekuushi waya süpüla nüpüshinjanain Cristo Jesús, süpüla sütüjaainjachin naaꞌu wayuu süpüshua sünain niain Maleiwa atüjakai maꞌi nümüiwa. Anajiraainapa waya nümaa Maleiwa nütüma Cristo, je akatannüinapa waya suulia waainjala sükajee tü naaꞌinrakat Cristo, saaꞌujee niain aikkalaain süpüla awalaajaa waainjala süpüla taashinjanain waya suulia.
Tawalayuwaa, tantaiwaꞌaya jünainmüin süpüla taküjain nüchiki chi Maleiwakai jümüin, tü maküjuukat paala sümüin wayuu, nnojoishi taya aꞌwaataain suluꞌu kekiiwaa juꞌupala je suluꞌu kemeꞌeriaa anüiki jümüin.
Shia taleꞌeruꞌuka neꞌe tekirajüinjatüin nüchiki Jesucristo jümüin sünain nükachennüin sünain kuruusakat süpüla ouktaa.
Mmoluwaasü taaꞌin jeema süka müin aka mamalainjeetkai saaꞌin jümüin tü taküjainjatkat achiki jümüin.
Nnojoishii tekirajüin jia maa aka nikirajia wane wayuu eekai nütüjain maꞌi. Je nnojoishii temeꞌejüin aaꞌin jia süka pütchi eekai kemeꞌeriain maꞌi. Tountüin teeꞌiyatüin sünain shiimüin tü taküjakat achiki jümüin, süka niain akaalinjüin taya chi Naaꞌinkai Maleiwa Pülashikai.
Jütüjaa jumata saaꞌu sünain jünoujashiin sünainjee nüpülain chi Maleiwakai, nnojotsü sükajeejatüin kemeꞌeriain tanüiki je nnojotsü sükajeejachin kekiin maꞌi taya.
Na wayuu alaüleꞌetkana naaꞌin sünain anoujaa, natüjaweerü aaꞌu tü tekirajakat anain sünain shiain nünüiki chi Maleiwakai atüjakai maꞌi. Nnojotsü shikiirujutüin wayuu neꞌe manoujainsat, mayaashiije kekiin naya naajüin. Je nnojotsü nekiirujutüin na sülaülashiikana mma neꞌe maaꞌulu yaa. Mayaashiije kekiin naya naajüin, amalajaweerü tü nekirajakat anain.
Tü tekirajakat anain, shiimüin sünain shiain tü nünüikikat chi Maleiwakai atüjakai maꞌi. Je paala, nnojolüiwaꞌaya sükumajünüin tü mmakat, nütüjaatüjülia aaꞌu Maleiwa tü naaꞌinrüinjatkat wamüin waya anoujashiikana soꞌuweena wane kaꞌi. Otta nnojotsü aküjünüin shia paala sümüin wayuu eekai manoujain. Ounjunnüsü suulia. Nücheküin chi Maleiwakai süpüleerua süküjünüinjatüin wamüin jooluꞌu süpüla watüjaainjatüin saaꞌu kojutüin waya nütüma.
Na sülaülashiikana mma manoujainsaliikana, nnojotsü nayaawatüin aaꞌu tü naaꞌinreekat chi Maleiwakai wamüin waya anoujashiikana. Müleka nayaawatüleje saaꞌu, nnojoishije noponojüin chi Senyotkai Jesucristo sünain niain kojutüin maꞌi nütüma chi Maleiwakai, je nnojoishije nakacherüin sünain tü kuruusakat süpüla ouktaa.
Shia tü ashajünakat achiki paala suluꞌu tü karaloukta nüchikimaajatkat chi Maleiwakai: “Tü kasa anasü yapatüjütkat nütüma chi Maleiwakai napüla na aikana apüla nia, nnojotsü aküjünüin achiki paala sümüin wayuu, je nnojotsü eꞌnnüin sümaa sütüjaanüin aaꞌu sütüma wayuu”.
Otta jooluꞌu, eeꞌiyatünüsü shia wamüin nütüma chi Maleiwakai nükajee chi Naaꞌinkai. Chi Naaꞌinkai Maleiwa, nütüjaa aaꞌulu tü kasa jülüjakat saaꞌin wayuu sainküin mmakat süpüshua. Nnojotsü shiain nütüjaain aaꞌu tia sümüiwa, nütüjaa aaꞌulu süpüshua tü kasa jülüjakat naaꞌin chi Maleiwakai.
Nnojoishi eein wane wayuu eꞌraajakai tü jülüjakat taaꞌin taleꞌeruꞌu tamüiwa. Müsia aka tü jülüjakat naaꞌin chi Maleiwakai, nnojoishi eein wane wayuu atüjaakai saaꞌu. Nia neꞌe atüjaaka saaꞌu chi Naaꞌinkai nümüiwa.
Tü shiimainkat ekirajünakat anain waya, nnojotsü shikiiruꞌujeejatüin wayuu manoujainsat. Nia chi Naaꞌinkai Maleiwa nümüiwa ekirajaka waya sünain tü shiimainkat. Aapünüshi nia wamüin nütüma chi Maleiwakai süpüla wayaawatüinjatüin saaꞌu nütüma tü kasa anasü aapünakat wamüin, tü yapatüjütkat paala.
Je wanaa sümaa waküjüin sümüin wayuu süchiki tü kasa anasü aapünakat wamüin, nnojoishii aküjüin waya süka pütchi wekiirujut neꞌe, maa aka tü naashajaakat na manoujainsaliikana. Shia waküjaka achiki tü pütchi ekirajünakat anain waya nütüma chi Naaꞌinkai Maleiwa. Je na wayuu eekana eein namaa chi Naaꞌinkai Maleiwa, nayaawateerü aaꞌu tü waküjakat achiki sünain shiain nünüikin chi Maleiwakai.
Akaajasa na eekana nnojolin chi Naaꞌinkai Maleiwa namaa, nayouktüin tü pütchi wekirajakat anain, süka malaain shia saaꞌin namüin. Nnojotsü nayaawatüin aaꞌu, süka makaaliijuuin naya sünain nütüma chi Naaꞌinkai Maleiwa.
Shia tü ashajünakat achiki paala: “Nnojotsü wayuu ayaawatakat saaꞌu tü jülüjakat naaꞌin chi Maleiwakai süpüla shikirajüinjachin nia sünain wane kasa”. Aluꞌujasa wayakana anoujashiikana, süka eein chi Naaꞌinkai Maleiwa wamaa, wayaawata aaꞌu tü kasa jülüjakat naaꞌin Cristo. Je saaꞌujee nükaaliijüin waya chi Naaꞌinkai Maleiwa, wayaawateerü aaꞌu tü pütchi süküjakat wayuu wamüin, müleka shiimüinre ooꞌulaka alawaale shia. Je müleka mojule sünüiki wayuu wamüin sünain shiyoujain wakuaippa süka malaain tü waküjakat saaꞌin namüin, nnojoleerü kasajatüin wamüin sünüiki, süka watüjaain saaꞌu sünain shiimüin tü waküjakat.
Tawalayuwaa, wanaa sümaa chajachin taya jaꞌaka, joꞌuusü jaaꞌin sünain anoujaa nünain Cristo. Otta müsia jooluꞌu, ayatsia keeꞌireein jaaꞌin tü kasa mojusü keeꞌireekat naaꞌin na manoujainsaliikana. Je süka nnojoliin jüüjüüin jia nümüin chi Naaꞌinkai Maleiwa, nnojotsü jiyaawatüin aaꞌu tü tekirajakat anain.
Tekirajüinjeseꞌe jia sünain tü shiimüinkat eekai mapüleein, süka isain jüchiki jüshatüin eekai kapüleein. Jaꞌitakaja maaꞌulu yaa, nnojoliiyülia keraain jia süpüla ekirajünaa sünain kasa eekai kapüleein,
süka ayatüin keejiain jümüin tü kasa mojusü naleꞌeruꞌukat na manoujainsaliikana. Aaꞌayajiraashii jia sümaa juchunjiraain aaꞌin:
“Nikirajala taya Pablo”, müsü waneeirua jaꞌaka. “Nikirajala taya Apolos”, müshii waneꞌeya sünain juꞌwaataain suluꞌu jukuaippa. Sukuaippa wayuu manoujainsat tia juuꞌulakakat.
¿Jamüshii juꞌwaataakaꞌa suluꞌu takuaippa? ¿Jamüshii juꞌwaataakaꞌa suluꞌu nukuaippa Apolos? Aꞌyataalii neꞌe waya nümüin chi Maleiwakai süpüla akaaliijaa jia sünain ekeroloo sünain anoujaa. Shia waaꞌinraka neꞌe tü nuluwataakat anain waya chi Senyotkai waneꞌewaire wakua sünain waꞌyataain nümüin.
Müshii aka waya saaꞌin wayuu eekai saaꞌinmajüin wane yüüja, maa aka eein chi apünajakai otta chi oꞌyonüikai wüin saaꞌu tü pünajütkat. Otta chi miyoꞌukai atüma, nia chi Maleiwakai. Akaꞌaya tayakai, süka taküjüin paala nüchiki chi Oꞌtteꞌerüikai jümüin, müshi aka naaꞌin chi apünajakai. Otta Apolos, süka nikirajüin jia tachikiruꞌu, müshi aka naaꞌin chi oꞌyonüikai wüin. Otta chi Maleiwakai, nia chi lotokai atüma tü jünoulakat.
Anakaja müleka kojutüle jütüma chi Maleiwakai woulialeꞌeya wayakana, mayaainje tayain eꞌikajaain nüchiki Cristo jümüin, je mayaainje niain ekirajüin Apolos jia. Anashi kojutüle jütüma chi Maleiwakai, süka niain lotüin atüma tü jünoulakat.
Je wayakana wapüshua, shiimüin sünain wakaaliijünüin nütüma chi Maleiwakai sünain waꞌyataain nümüin jaꞌaka. Awalaajüneena waya waneꞌewaire wakua nütüma saaꞌu tü kasa anasü waaꞌinrakat nümüin. Mayaasüje nnojolüin wanaawain tü waꞌyataakat anain jaꞌaka, maa aka nnojolüin wanaawain tü aaꞌinnakat suluꞌu wane yüüja, tü keeꞌireekat waaꞌin waneꞌewaire wakua, shia kojutüinjachin chi Maleiwakai jütüma sünainjee tü waküjakat jümüin je sünainjee tü waaꞌinrakat juꞌupala. Müshi aka taya saaꞌin wayuu eekai kuꞌyamalin miichi.
Maa aka sojoitünüin ipa mmoluꞌu palajana nütüma süpüla süikkalaain wane miichi, akaajaa tayakai sünain taküjüin nüchiki Cristo chi Oꞌtteꞌerüikai jümüin süpüla jünoujainjanain nünain. Tountüin taküjüin nüchiki, süka niiꞌiyatüin chi Maleiwakai naꞌanasia tamüin. Je maa aka kojuyain wayuu sünain akumajaa wane miichi, akaajaa jünain jiakana, eejana wane aꞌyataalii sünain ekirajaa jia wanaa tamaa. Otta jooluꞌu jiakana aꞌyataaliikana chaꞌaya Corinto, shiainjatü jikirajaka anain waneepia tü shiimüinkat.
Müleka nnojoire niain Cristo jikirajüin achiki, nnojoleena oꞌttaain na aapajakana jünüiki.
Müleka jikirajüle sünain tü nnojotkat kasain saamüin sümüin wayuu, atüjaaneerü aaꞌu soꞌu tü nükaliakat Cristo sünain mojuin maꞌi tü jiꞌyataainkat, süka mojuteerüin soꞌu kaꞌikat tia tü pütchi jikirajakat anain müinmaꞌa, maa aka saꞌajaain wane miichi eekai sükumajuushin neꞌe süka alama. Otta müleka jikirajüle sünain tü shiimüinkat, atüjaaneerü aaꞌu soꞌu kaꞌikat tia sünain anain tü jiꞌyataainkat. Nnojoleerü mojutüin tü pütchi jikirajakat anain.
Müinka katsüinre sünoula tü aapajakat jünüiki sütüma tü jikirajakat anain, walaajeena jia nütüma chi Maleiwakai saaꞌu tü jiꞌyataainkat.
Akaajasa müleka nnojorule kasain saamüin namüin, nnojoleena jia walaain. Jaꞌitaina oꞌtteꞌenneenain jia, meena aka jia wane wayuu eekai shiyuꞌluushin suluꞌujee wane miichi jotüsü sümaa amüloulin sükorolo.
Waya anoujashiikana sainküin mmakat süpüshua, aashin müin aka waya saaꞌin tü miichi aꞌwaajüleekat chi Maleiwakai, süka yaain chi Naaꞌinkai suluꞌu waaꞌin waneꞌewaire wakua. Akatannüshii waya wapüshua nümüin chi Maleiwakai suulia waainjala. Je eere wane wayuu wakatajiraale tü wanoulakat nütüma, süsaleechi nia nütüma chi Maleiwakai saaꞌu tia.
Jiakana jüpüshua, jalia jia suulia jünoujaꞌalüin pütchi alawaa neꞌe aküjünakat jümüin natüma na manoujainsaliikana. Kekiishii naya saaꞌin namüin. Nachekakalaka wanaawain jia namaa sünain keeꞌireein jaaꞌin tü mojusükat. Otta jiakana, maa aka kekiiweere jia, anakaja müleka jücheküle tü kasa anasü nüchekakat chi Maleiwakai jüpüleerua, mayaashiije sümalajüin jia wayuu.
Chi wayuu kekiikai soꞌuluꞌu tü wayuu manoujainsatkalüirua, mala aaꞌinchi noꞌuluꞌu chi Maleiwakai, maa aka tü ashajünakat achiki paala: “Chi eꞌrüikai wayumüin sümüin wayuu, mayaashije kekiin naaꞌin nümüin, süsaleechi nütüma Maleiwakai”.
Je müsia wane ashajuushiya: “Chi eekai nuꞌwaataain suluꞌu kekiin soꞌuluꞌu wayuu, nütüjaa aaꞌuchi chi Maleiwakai sünain malaain tü nuꞌwaataakat aluꞌu”.
Je sükajee tia, anakaja juuꞌulaale suulia juꞌwaataain naluꞌu na ekirajüliikana, süka naaꞌinrüin chi Maleiwakai wainma kasa anasü jümüin.
Je nnojotsü naaꞌinrüin tia naaꞌujee na ekirajakana jia. Naaꞌinrüin naaꞌujee Cristo. Waya ekirajüliikana, maa aka tayakai, Apolos, ooꞌulaka Pedro, ajütüüshi neꞌe waya jünainmüin nütüma chi Maleiwakai süpüla wekirajüinjanain jia nüchiki Cristo chi Nüchonkai Maleiwa. Nia Maleiwa nümüiwa chi talatakai atüma jaaꞌin sümaꞌinruꞌu katüin joꞌu je süpalapünaa ouktaa, süka jütüjaain saaꞌu sünain eeinjanain jia waneepia nümaa.
Je süka wajütüüshin jünainmüin nütüma chi Maleiwakai, anakaja müleka jiirakaale wamüin maa aka wane aꞌyataalii nümüin Cristo sünain ekirajaa jia nüchiki chi Maleiwakai, tü maküjuukat paala sümüin wayuu.
Cheꞌojaasü tamüin taaꞌinrüin waneepia tü nuluwataakat anain taya chi Maleiwakai, maa aka na ajünalaakana wanaa tamaa.
Jaꞌitasüjasa mojuin sünüiki wane wayuuirua jaꞌaka sünain shiyoujain taya saaliijee tü taꞌyataainkat nümüin Maleiwa, jaꞌitasüja mojuin nanüiki na sülaülashiikana mma tamüin saaliijee, nnojotsü jamajatüin shia tamüin. Nnojotsü shiyaawatüin aaꞌu wayuu müleka analein je müleka mojule tü taꞌyataainkat. Akaajaa tayakaꞌiya, mayaasüjeꞌe anain saaꞌin tamüin tü taꞌyataainkat nümüin Maleiwa, isasü tachiki tatüjaain saaꞌu. Nia chi Senyotkai Jesucristo nümüiwa atüjaaka saaꞌu.
Je sükajee tia, anakaja nnojorule mojuin jünüiki sünain jiyoujain niꞌyataain wane juwala nümüin Maleiwa süpülapünaa tü nükaliakat chi Senyotkai nüleꞌejüinjatkat oꞌu. Niiꞌiyateerü soꞌu kaꞌikat tia tü naleꞌeruꞌukat na wayuukana napüshua, müleka analein je müleka mojule. Nieechi Maleiwa aꞌwaajaka waya anoujashiikana soꞌu kaꞌikat tia saaꞌu tü waꞌyataainkat nümüin.
Tawalayuwaa, anuu tashajüin jümüin tüü, süpüla jütüjaainjatüin saaꞌu takuaippa sünain taꞌyataain nümüin Maleiwa, ooꞌulaka nukuaippaya Apolos, süpüla sütütülaain jaaꞌin sünain jiꞌyataain nümüin chi Maleiwakai. Aashin aluwataanayaain waya sünain kojutajiraain waneꞌewaire wakua. Nnojotsü anain müleka kachekalaꞌatalüi waaꞌin.
Nnojotsü jaralüin alanaain sünain anain suulia waneꞌeya noꞌuluꞌu chi Maleiwakai. Müleka jütüjale süpüleerua wane kasa, shia süka jükaaliijünüin nütüma chi Maleiwakai, süpüla nnojoliinjanain juꞌwaataain suluꞌu jukuaippa, maa aka makaaliijuukai jia nütüma.
Jiyouktüin, saaꞌin tamüin, ekirajünaa je aluwataanaa watüma, süka jülanaain woulia jaashin, müsia laülaayuuin jia jümüiwa jaashin. Kasataalejese shiimüin sünain laülaayuuin jia jümüiwa, jükaaliijeenaje waya.
Saaꞌin tamüin, eꞌitaanüshii waya Aluwataaushikana nütüma chi Maleiwakai suꞌupala tü wayuukolüirua süpüshua je tü yolujaakalüirua süpüshua, süpüla shimeꞌerainpalainjanain waya, maa aka nüꞌünüükai waya Maleiwa sünain niꞌitaain waya süpüla ouktaa.
Mayaashiije nüpüshin waya Cristo wanaa jümaa, mojutsalii waya jütüma, süka nnojolüin kasain weꞌraajüin aaꞌu je malaain tü waküjakat achiki saaꞌin jümüin. Otta müshiꞌiya jiakana, aꞌwaataashii jia suluꞌu jukuaippa sünainjee katsüin jaaꞌin sünain anoujaa, je sünainjee kekiin jia jaashin.
Mayaainje waꞌyataain waneepia nümüin chi Maleiwakai, mojutsalii waya sütüma wayuu wainma sünain shiꞌrülüin wayumüin wamüin. Mepiasalii waya. Waraittüshii waya sümaa jamü, münyaasü, otta mojuu asheꞌin sünain aküjaa nüchiki chi Oꞌtteꞌerüikai.
Aꞌyataashii waya waneepia süpüla tü weküinjatkat aaꞌu. Mayaainje mojutüin waya sütüma wayuu, waaꞌinrüin tü anasükat sümüin. Müleka shiꞌrüle wayumüin wayuu wamüin, achuntüshii waya wane anaa nümüin chi Maleiwakai saaꞌu. Müleka jashichuukale wamüin sünainjee waküjain nüchiki Cristo, wachecherüin waaꞌin süpüla.
Je müleka mojule sünüiki wamüin wojuuna, anashii waya sümüin. Mayaainje waꞌyataain nümüin chi Maleiwakai, ayatshiꞌiya waya mojutüin sütüma wayuu, maa aka saaꞌin wane wasuura ojotünakat neꞌe.
Tawalayuwaa, tamüsü jümüin tüü saaꞌu alin jia tapüla maa aka naaꞌin wane tachooin. Nnojotsü tashajüin jümüin süpüla taapülijüinjanain jia süka. Süpülajatü süchiajaainjanain jia suulia jüüjüüjüin jia namüin na wayuu eekai pülain naaꞌin woulia waya Aluwataaushikana.
Mayaashiije wainmain na aaꞌinmajüshiikana jia sünain tü jünoulakat nünain Cristo, waneeshia neꞌe jüshi, nia chi akaaliijakai jia paala jikeroloiwaꞌaya sünain anoujaa. Taya jüshikaꞌaya sünain tü jünoulakat, süka tayain aküjain palajana jümüin nüchiki chi Oꞌtteꞌerüikai.
Je sükajee tayain müin aka naaꞌin wane jüshi, tachuntüin jümüin süka süpüshua taaꞌin jüshatüinjatüin tü tanoulakat nünain Cristo.
Je jooluꞌu, süpüla takaaliijain jia sünain ashataa takuaippa, taluwataajeechi Timoteo jünainmüin. Aishi maꞌi nia tapüla, müshi aka nukuaippa wane tachon tamüin. Saaꞌu naaꞌinrüin waneepia tü nuluwataakat anain chi Senyotkai, nüsoꞌireerü jaaꞌin sünain tü takuaippakat sünain anoujaa nünain Cristo Jesús. Je tü tekirajakat anain suluꞌu tü outkajaaleekat sainküin mmakat süpüshua, shia tü taaꞌinrakat waneepia.
Tamüshii paala jia sooꞌopünaa nakuaippa na wayuu pülakana aaꞌin woulia waya Aluwataaushikana, na aꞌwaataakana suluꞌu nakuaippa. Müichijachiya maleꞌejüin taya jünainmüin naashin.
Müleka nücheküle tapüleerua chi Senyotkai, oꞌuneechi taya maalü jünainmüin süpüla tatüjaainjatüin naaꞌu nayakana müleka nükajatüle chi Naaꞌinkai Maleiwa tü naashajaakat, müleka pütchire neꞌe naleꞌeruꞌujeejatü.
Tü naꞌwaataakat aluꞌu, nnojotsü shiain süchiki nukuaippa chi Maleiwakai sünain aluwatawaa je sünain pülashin nia süpüla oꞌtteꞌeraa wayuu.
¿Jameerü saaꞌin jümüin takuaippa tantapa jünainmüin? Müleka nooꞌulaale na wayuukana suulia pülaa aaꞌin, kamaneejeechi taya namüin. Akaajasa nnojorule nooꞌulaain suulia, jashicheechi taya namüin.
Taapa achiküi waneeshia jaꞌaka sünain nuꞌluwajiraain nukuaippa sümaa wayuu jierü, tü nuꞌwayuusekat chi nüshikai. Kasalajanasü tia saaꞌinnüle saꞌaka tü manoujainsatkalüirua, süka mojushaatain maꞌi shia.
Atak, nnojotsü mojuin saaꞌin jümüin tü naaꞌinrakat chia wayuukai, aashin wayuuin anashii maꞌi jia jaashin. Anakaja müleka jujuittirüle chi wayuukai jaꞌakajee jia anoujashiikana suluꞌu tü outkajaaleekat chaꞌaya Corinto.
Mayaainje nnojolin taya chain jümaa, jülüjashii jia taaꞌin. Je mojusü tamüin tü naaꞌinrakat chia wayuukai, maa aka eekai taya chaꞌaya jümaa.
Tamüshii paala jia sükajee tia: Wanaa sümaa jutkatüin jia aꞌwaajüshiikana chi Wasenyotsekai Jesucristo, anakaja müleka jaapüle chi kaainjaraikai najapuluꞌu Satanás süka nünülia Jesucristo, süpüla nuuꞌulaainjachin suulia naainjala. Jaꞌitaichi amülouleechin paala nia nütüma chi Yolujaakai, oꞌtteꞌenneechia neꞌe nütüma chi Wasenyotsekai Jesucristo soꞌuweena tü kaꞌi niitaajeechikai oꞌu.
Aꞌwaataashii jia suluꞌu jukuaippa sünain anain sümaa yalataain wane juwala sümaa kaainjalaa. Nnojotsü anain tia. Müleka nnojoliin jüchiaain jooluꞌu chia wayuukai suulia naainjala, kiꞌreerü jümüin machiaalaa na juwalayuukana suulia kaainjalaa.
Saaꞌu jükatannüinapain nümüin chi Maleiwakai suulia jaainjala, anakaja kasalajanale jütüma aainjalaakat süpüshua eekat jaꞌaka. Soto jaaꞌin nakuaippa na judíokana paala sümaiwa. Sünain nemiꞌijaain tü “Pascuakat” anülia, noꞌutirapüꞌü aaꞌinchi wane anneetchon saaꞌu naainjala na wayuukana. Otta müshia Cristo maaꞌulu yaa sünain nuꞌutinnüin aaꞌin saaꞌu waainjala, müshi aka naaꞌin chia anneetchonkai.
Je sükajee sülaꞌajaanüitpain woulia waainjala, anakaja müleka wooꞌulaale suulia kaainjalaa, suulia kanainjiraain waya waaꞌin, je suulia waꞌwaataain suluꞌu wakuaippa. Shia waꞌwaataweeka aluꞌu süpüshua tü kasa anasü naaꞌinrakat Cristo wamüin.
Je suluꞌu tü karaloukta tashajakat paala jümüin süpüleerua tüü, taluwataain jia sünain jükatalaainjanain noulia na wayuu eekai naꞌluwajiraain nakuaippa sümaa wayuu jierü otta wane jierü nümaa wane toolo.
Otta na kaainjaralii tashajakana achiki jümüin, nnojoliishii nayain na manoujainsaliikana. Müleka nayaleje jükatalaainjanain oulia na manoujainsalii kaainjaraliikana, acheküin jükatalaain saꞌakajee wayuu süpüshua. Süka jamüin, wainma na manoujainsaliikana eekai naꞌluwajiraain nakuaippa sümaa wayuu jierü otta wane jierü nümaa wane toolo, eekai washireein maꞌi naaꞌin, eekai kemeeraliin sükorolo wayuu, je eekai kamaleiwaseyaain.
Na jükatalaainjanakana oulia, naya na juwalayuukana eekai naꞌluwajiraain nakuaippa sümaa wayuu jierü otta wane jierü nümaa wane toolo, eekai washireein maꞌi naaꞌin, eekai kamaleiwaseyaain, eekai mojuin nanüiki sujuuna wayuu, eekai neperüliin, je eekai kemeeraliin sükorolo wayuu. Anashii jükatalaale noulia jaꞌitaina jia neenakirüin sünain wane ekawaa namaa.
Waya anoujashiikana, nnojoliishii eꞌitaanüin süpüla weꞌrajüinjatüin saaꞌu naainjala na manoujainsaliikana. Nieechi Maleiwakai kasalajanaka atüma namüin. Shia eꞌitaanaka apüla waya kasalajanainjatüin watüma naainjala na wawalayuukana, maa aka tü sümakat tü ashajünakat paala: “Jujuittira jümaala chi kaainjaraikai jaꞌakajee”.
Jiakana anoujashiikana, müleka niꞌrüle wayumüin wane juwala jümüin, ¿aluwataajeena jia wane pütchipüꞌü sümaa jünüiki sümaa jümaünajiraain noꞌupala na manoujainsaliikana? ¿Jamüshii nnojoliikaꞌa jukumajüin sukuaippa tia noꞌupala na anoujashiikana neꞌe namüiwa?
Soto jaaꞌin sünain wayeenain anoujashiikana kasalajanain atüma saainjala wayuu manoujainsat süpüshua soꞌuweena wane kaꞌi. ¿Jamataakaꞌa joo jia süpüla isain jüchiki akumajaa sukuaippa kasa eekai sülatüin jümüin?
Nnojo motüin jaaꞌin sünain wayeenain aapünüin amüin shikii tü yolujaakalüirua soꞌuweena kaꞌikat tia. ¿Shiaka maꞌi iseematüin jüchiki akumajaa sukuaippa kasa oꞌttaakat jümüin?
Akaajasa jooluꞌu, müleka niꞌrüle wayumüin wane juwala jümüin, ¿jamakuaippatsaꞌa juluwataakaꞌa wane pütcheꞌejachi manoujainsai nünainmüin chi juwalakai?
Tüü, süpülajatü aapülijia jia. ¿Shiataapa süka nnojolin eein jaꞌaka eekai nütüjain süpüleerua akumajaa sukuaippa tü oꞌttaakat jümüin?
Mojusü maꞌi taaꞌin süka jümaünajüin namüin na juwalayuukana noꞌupala na manoujainsaliikana.
¿Jamüshii jia machecherüinkaꞌa jaaꞌin sooꞌopünaa niꞌrala wayumüin chi juwalakai jümüin saaꞌu nimeejüin jükorolo? Tü maünaakat jaꞌaka jia anoujashiikana, suchiiruajatü akanajaa neerü nanainjee na juwalayuukana. Nnojotsü anain tia noꞌuluꞌu chi Maleiwakai, süka nnojoliin aijiraainjanain jia maa aka tü nuluwataakat anain jia.
Aashin jütüjaain saaꞌu tü wayuu kaainjaratkalüirua, müiria nnojolüin ekerolüin nümaꞌanamüin chi Maleiwakai eere nuluwataain. Nnojoleerü ekerolüin na wayuu eekai nuꞌluwajiraain nukuaippa sümaa wayuu jierü otta wane jierü nümaa wane toolo, je na wayuu kamaleiwaseyaashiikana, je na wayuu eekai namaꞌüjaain sümaa wayuu nnojotkat nuꞌwayuusein otta nnojoikai suꞌwayuusein, je na tooloyuu amaꞌüjiraakana sümaa tooloyuu.
Jalia jia majayaa aka sukuaippa tü wayuu kaainjaratkalüirua sünain kaꞌruwaraliin jia, sünain keeꞌireein jaaꞌin washirüü, sünain jiperüliin, sünain mojuin jünüiki sujuuna wayuu, je sünain jimeejüin sükorolo wayuu. Müleka jaaꞌinrüle tia, shiimüin sünain nnojoleenain jikerolüin nümaꞌanamüin chi Maleiwakai eere nuluwataain.
Shia tü naaꞌinrapüꞌükat waneeirua jaꞌaka paalainka. Otta müshiꞌiya jooluꞌu jia, alaꞌajaanüitpa jaainjala juulia, je akatannüinapa jia suulia nümüin chi Maleiwakai. Je anajiraainapa jia nümaa chi Maleiwakai nütüma chi Naaꞌinkai sünainjee tü naaꞌinrakat chi Senyotkai Jesucristo.
Otta naashin wane wayuukana chaꞌaya jaꞌaka, taashishii naya süpüla naaꞌinrüin kasa eekai eein neꞌe. Otta saaꞌin tamüin, müleka nnojorule kasain saapüin jümüin tü jaaꞌinrakat, anakaja müleka juuꞌulaale suulia. Je jalia jia süchepchiajayaa tü kasa jaaꞌinreekat maꞌi.
Saashin tia wayuukolüirua, nnojotsü mojuin nümüin chi Maleiwakai aꞌluwajirawaa akuaippaa sümaa wayuu jierü otta wane jierü nümaa wane toolo, maa aka neꞌe saaꞌin tü eküülü wekakat sünain nnojolüin mojuin nümüin, süka niꞌitaalain wapüla süpüla weküinjatüin shia süpüshua. Otta tü tamakat jooluꞌu jümüin, nnojoliishii akumajuushin waya süpüla aꞌluwajirawaa wakuaippa sümaa wayuu jierü otta wane jierü nümaa wane toolo. Shia eꞌitaanaka apüla waya kojutüinjachin chi Senyotkai watüma süka wakuaippa, süka niain laülaashin waaꞌu. Nnojo motüin jaaꞌin sünain sajaꞌtteerüin mapeena tü weꞌirukukat je tü eküütkat süpüshua nütüma chi Maleiwakai.
Je soꞌuweena wane kaꞌi, osoꞌiraajeerü waaꞌin nütüma chi Maleiwakai Pülashikai maꞌi, maa aka naaꞌin chi Senyotkai paala nüsoꞌiraain aaꞌin nütüma süchikijee ouktaa.
Soto jaaꞌin sünain nüpüshinapain jia Cristo, je nücheküin süpüleerua kojutüinjachin nia jütüma süka jukuaippa. ¿Jamakuaippalüinjatü süpüla jüsütaain jooluꞌu nuulia Cristo süpüla jaapüinjatüin jukuaippa sümüin wane wayuu maaꞌinsat? Shiimüin sünain mojuteechin nia jütüma müleka jaaꞌinrüle tia.
Chi eekai nümaꞌüjaain sümaa wane maaꞌinsat, waneesia neꞌiruku, maa aka sümakat tü ashajuushikat: “Wane wayuu sümaa nuꞌwayuuse, aꞌaniraasü nakuaippa”.
Aluꞌujasa jiakana, müleka jaapüle jukuaippa nümüin chi Senyotkai süpüla nümaainjanain jia, wanaawajiraweerü jaaꞌin nümaa.
Jalia jia suulia juꞌluwajiraain jukuaippa sümaa wayuu jierü otta wane jierü nümaa wane toolo. Maa aka eein aainjalaa eekai nnojolüin kachajaalain jiꞌiruku sütüma, akaajasa müleka juꞌluwajiraale jukuaippa sümaa wayuu jierü otta wane jierü nümaa wane toolo, shiimüin sünain kachajaaleerüin jiꞌiruku sütüma.
Nnojotsü anain müleka jaaꞌinrüle tü jüchekakat neꞌe jümüiwa, aluꞌujasa shiale jaaꞌinrüin tü nüchekakat chi Maleiwakai jüpüleerua, süka eein chi Naaꞌinkai suluꞌu jaaꞌin waneꞌewaꞌire jukua, chi aapünakai nütüma chi Maleiwakai jümüin. Nuwalaajüin Cristo tü jaainjalakat süka tü nüshakat ouktapa nia, süpüla nüpüshinjanain jia, je süpüla kojutüinjachin chi Maleiwakai jütüma süka jiꞌiruku.
Saaꞌu tü jüshajakat achiki tamüin sooꞌopünaa müleka anale tü maꞌwayuuseekat, tamüsü paala jümüin: anasüyaajeꞌe tü maꞌwayuuseekat.
Shiasa süka joulüin maꞌi aꞌluwajirawaa akuaippaa sümaa wayuu jierü otta wane jierü nümaa wane toolo, chi eekai nücheküin kaꞌwayuusein, anashi müleka kaꞌwayuusere. Je wane jierü, müleka sücheküle keechinyüü, anasü müleka keechinre.
Chi aꞌwayuuseekai, anakaja müleka nnojoire niyouktüin ainkawaa sümaa tü nuꞌwayuusekat, jaꞌitakaje tü jietkat nümaa chi suꞌwayuusekai. Nnojotsü laülaain tü jietkat saaꞌu sukuaippa sümüiwa, nia chi suꞌwayuusekai laülaaka saaꞌu. Maaꞌaya aka chi aꞌwayuuseekai, nnojoishi laülaain saaꞌu nukuaippa nümüiwa, shia laülaaka tü jietkat saaꞌu. Wanaawashii naya sünain laülaajirawaa saaꞌu nakuaippa.
Müleka paaꞌinwajiraale jia sünain nnojoliin jainkaain sümaa juꞌwayuuse süpüla aashajawaa kamaꞌaluꞌu nümaa Maleiwa, anasü tia. Nnojo jülatirüin wainma kaꞌi suulia juꞌwayuuse suulia nümaꞌülapalajüin jia Satanás saaꞌujee tia. Tashajüin tüü jümüin süka joꞌuweein jaaꞌin.
Müleka kaꞌwayuusere jia, anasü tia, suulia kaainjalain jia nütüma Satanás. Nnojoliishii taꞌaliijain jia suulia kaꞌwayuusee suulia “nüsirü taya” jümajüin tamüin.
Kasataalejese müin aka taaꞌin na anoujashiikana napüshua sünain nnojolüin keeꞌireein naaꞌin kaꞌwayuusee. Otta tatüjaa aaꞌulu sünain nnojoliin wanaawain wayakana anoujashiikana. Eeshii eekai eꞌitaanüin nütüma chi Maleiwakai süpüla müinjanain aka takuaippa. Ooꞌulaka wane, nnojo.
Otta jiakana tooloyuu je jieyuu ouktakana aꞌwayuuset, ooꞌulaka jia maꞌwayuusesaliikana, anasüyaajeꞌe müleka ayatüle jia jümüiwaꞌain maa aka tayakai.
Otta müleka keeꞌireere jaaꞌin kaꞌwayuusee, anashii müleka kaꞌwayuusere jia suulia müliajüin jaaꞌin sütüma.
Je tü tashajüinjatkat jooluꞌu, nnojotsü tanüiküin neꞌe, shia tü nuluwataakat anain chi Senyotkai jümüinjatü jiakana kaꞌwayuuseshiikana. Jiakana jieyuukana, nnojo jükatalaain nuulia juꞌwayuuse.
Otta müleka jükatalaale nuulia sümaa nnojolüin jiitaweein jüchikua nümaa, ayatüinjana jia sünain maꞌwayuusee. Acheküshi jiiteꞌerüin nia nüchikua. Otta jiakana tooloyuukana, nnojo juuꞌulaain suulia juꞌwayuuse.
Je tü tashajüinjatkat jooluꞌu, jümüinjatü jiakana kaꞌwayuuseshiikana wayuu manoujainsat. Tüü, tanüiki neꞌe, nnojotsü paala nikirajüin anain chi Senyotkai. Saaꞌin tamüin, müleka nnojorule sünoujain nuꞌwayuuse wane wayuu wanaa nümaa, je müleka ayateere shia nümaa, anakaja müleka nnojorule nuuꞌulaain shia.
Je müleka nnojoire nünoujain suꞌwayuuse wane wayuu wanaa sümaa, je müleka ayateere nia sümaa, anakaja müleka nnojoire suuꞌulaain nia.
Wane wayuu manoujainsai, kaꞌwayuusere wane anoujasü, anashi nia sünainjee naꞌakain na nüchooinkana chi Maleiwakai. Mataajaꞌa wane wayuu manoujainsat, kaꞌwayuusere wane anoujashi, anasü shia sünainjee naꞌakain na nüchooinkana chi Maleiwakai. Je anashii na nachooinkana na wayuukana sünainjee naꞌakain na nüchooinkana chi Maleiwakai. Müleka nakatannüle noulia na anoujashiikana, ¿jaraleerü akaaliijaka naya sünain tü nanoulakat?
Tawalaa, ¿pütüjaaka naaꞌu pükanajeechin puꞌwayuusekai nümüin Maleiwa müleka ayatüle nia pümaa? Müleka nuꞌuneere, nnojo paꞌaliijain nia. Nnojotsü kepin pümaꞌana. Nnojotpaja nücheküin chi Maleiwakai süpüleerua pütkaain nümaa shiiꞌiree makatüinjachin pümaa. Mataajaꞌa wane anoujashi, nnojotsü nütüjaain aaꞌu müleka nükanajeerüin tü nuꞌwayuusekat nümüin Maleiwa müleka ayatüle shia nümaa. Akaajasa suꞌuneere, nnojotsü kasain naaꞌinrüinjatüin süpüla makatüinjatüin nümaa.
Anakaja müleka ayatüle jia maa akaapüꞌü wanaa sümaa jeenakünüin paala nütüma chi Maleiwakai süpüla jünoujain nünain Cristo, süka shiaꞌinya naapajalain chi Maleiwakai jümüin. Anakaja müleka nnojoliire jiiꞌiratüin jooluꞌu jukuaippa. Shiaale tü taluwataakat anain tü anoujasükalüirua suluꞌu tü outkajaaleekat süpüshua.
Müleka jiale “na oꞌyotoonakana ata” jümaiwa, anakaja müleka nnojoliire jiiꞌiratüin jooluꞌu jukuaippa shiiꞌiree “na moꞌyotooju atachii” jümüneein. Je müleka jiale “na moꞌyotooju atachii” münakat, anakaja müleka nnojoliire jiiꞌiratüin jooluꞌu jukuaippa shiiꞌiree “na oꞌyotoona atachii” jümüneein.
Mayaashiije jiain na oꞌyotoonakana ata, mayaashiije jiain na moꞌyotooju atachiikana, nnojotsü jamajatüin tia nümüin chi Maleiwakai. Shia anaka aluꞌu jaaꞌinrüle waneepia tü nuluwataakat anain chi Maleiwakai.
Acheküsü ayatüinjatüin tü jukuaippakat paala wanaa sümaa jeenakünüin paala nütüma chi Maleiwakai.
Müleka piuunale jia wanaa sümaa jeenakünüin, nnojo mojuin jaaꞌin sütüma tia. Otta müleka saapünüle taashii jümüin nütüma chi kachepchiakai jia, oꞌuneenaja nümaꞌanajee.
Chi eekai piuunain wanaa sümaa neenakünüin nütüma chi Senyotkai, mayaashije ayatüin piuunain nia, müichipa aka taashikai naaꞌin süpüla niꞌyataain nümüin Cristo. Je chi eekai nnojolin piuunain wanaa sümaa neenakünüin, eeichipa jooluꞌu wane aꞌyataai nümüin Cristo.
Taashiinapa jia suulia jaainjala sünainjee suwalaajünüin jaainjala nütüma Cristo. Je nnojoliinjana aluwataanüin jia jooluꞌu sütüma wayuu, niainjachi aluwataaka jia chi Maleiwakai nümüiwa.
Tawalayuwaa, müshi taya jümüin tachikua: Sümaꞌinruꞌu jiꞌyataain nümüin Cristo, anakaja müleka nnojoliire jiiꞌiratüin tü akuaippaa jümaꞌanatüjütkat wanaa sümaa jeenakünüin paala nütüma chi Maleiwakai.
Je saaꞌu tü jüshajakat achiki tamüin sooꞌopünaa jamüinjatüin jiakana maꞌwayuusesaliikana, tamüsü paala jümüin: Sükajee nümüliajüin taya chi Senyotkai, nuluwataaka taya jünainmüin. Anashii müleka jaapüle tü taküjeetkat jooluꞌu jümüin. Tamüshii neꞌe jia: Nnojotsüyaaje nümajalain tamüin chi Senyotkai.
Saaꞌin tamüin, anakaja müleka ayatüle jia jümüiwa, süka wainmain tü müliaa weꞌrakat waya anoujashiikana maaꞌulu yaa sainküin mmakat.
Chi wayuu eekai kaꞌwayuusein, anashi müleka nnojoire nuuꞌulaain tü nuꞌwayuusekat. Je chi eekai maꞌwayuusein, anashi müleka nnojoire nüchajaain süchiki kaꞌwayuusee.
Otta müleka kaꞌwayuusere nia, nnojotsü kaainjalaain tia. Maaꞌaya aka wane jierü eekai maꞌwayuusein, müleka kaꞌwayuusere shia, nnojotsü kaainjalain. Tamüshii jia süka kooꞌomüinjüin jümüin tü müliaakat müleka jüchajaale kaꞌwayuusee.
Tawalayuwaa, jülüja jaaꞌin tü taküjüinjatkat jooluꞌu jümüin. Jia kaꞌwayuuseshiikana, sümaꞌinruꞌu jaaꞌinmajüin na juꞌwayuusekana, anakaja müleka jiꞌyataale nümüin chi Maleiwakai süka süpüshua jaaꞌin, süka sajaꞌtteerüin maalü tü wakalia waꞌyataainjatkat oꞌu nümüin chi Senyotkai.
Je jiakana alapajüshiikana, anakaja müleka nnojoliire kakaliain jia sünain alapajaa. Jia emiꞌijashiikana, anakaja müleka nnojoliire kakaliain jia sünain emiꞌijaa. Jia ayalajüliikana, anakaja müleka nnojorule jaaꞌinanin maꞌi waneepia tü jükorolokot.
Jia washinnuu oikkaaliikana korolo, nnojo jaaꞌinanin maꞌi waneepia tü washirüꞌireekat. Shiimüin sünain sajaꞌlajaajeerüin tü mmakat je tü washirüükat süpüshua soꞌuweena wane kaꞌi.
Tashajüin jümüin tüü, süka tacheküin süpüleerua nnojoliinjanain jüshapataain aaꞌin saaliijee kasa wainma. Wane wayuu anoujashi eekai maꞌwayuusein, jülüjüsü waneepia naaꞌin tü nüchekakat chi Senyotkai nüpüleerua, je naaꞌinreein maꞌi tü nuluwataakat anain nia.
Akaajasa wane eekai kaꞌwayuusein, shia jülüjaka neꞌe naaꞌin waneepia tü niꞌyataainkat otta müsia tü talatüinjatkat atüma saaꞌin tü nuꞌwayuusekat.
Kapüleejeerü nümüin aaꞌinraa tü nüchekakat chi Senyotkai nüpüleerua, süka jülüjain naaꞌin waneepia tü naatajatkat suulia. Maaꞌaya aka wane anoujasü kaꞌwayuusesü, jülüjasü neꞌe saaꞌin waneepia tü shiꞌyataainkat anain je tü talatüinjatkat atüma naaꞌin chi suꞌwayuusekai. Akaajasa wane anoujasü eekai maꞌwayuusein, je wane eekai ouktüin suꞌwayuuse, jülüjasü naaꞌin waneepia tü nüchekakat chi Senyotkai napüleerua, je naaꞌinreein süka süpüshua naaꞌin tü nuluwataakat anain naya.
Tü tamakat jümüin, nnojotsü süpülajatüin ataꞌülia jukuaippa, süpülajatü takaaliijüinjanain jia sünain jaaꞌinrüinjatüin süka süpüshua jaaꞌin tü anasükat nüchekakat chi Senyotkai jüpüleerua.
Wane wayuu, müliale shiiꞌiree wane majayüt eekai kettaairüin sükalia süpüla kaꞌwayuusee, müleka kaꞌwayuusere maꞌi naaꞌin, anakaja nuꞌwayuusere shia. Nnojoishi kaainjalain süka tia.
Akaajasa müleka nuuntule achecheraa naaꞌin sümaa maꞌwayuusee, nnojotsü mojuin müleka maꞌwayuusere nia.
Müleka nuꞌwayuusere tü nümüraajüinkat, nnojotsü mojuin tü naaꞌinrakat. Otta müleka ayatüle nia sünain maꞌwayuusee, saaꞌin tamüin, alanaꞌaleesia sünain anain tü naaꞌinrakat.
Wane jierü, kataiwaꞌaya noꞌu chi suꞌwayuusekai, nnojotsü anain süpüla kaꞌwayuusein wane naata nuulia. Müleka ouktüle nia, nnojotsü mojuin kaꞌwayuusere shia süchikua. Chi suꞌwayuuseinjachikai, niainjachi wane wayuu anoujashi.
Otta saaꞌin tamüin, alanaꞌaleejeeria sünain talatüin müleka ayatüle shia sünain maꞌwayuusein. Tamüsü tüü süka eein chi Naaꞌinkai Maleiwa tamaa.
Saaꞌu tü jüshajakat achiki tamüin sooꞌopünaa tü ekawaakat shiꞌiruku mürüt aapünakat sütüma tü manoujainsatkalüirua sümüin tü sümaleiwaseyaasükalüirua, anuu tü tamüinjatkat jümüin: Püla aaꞌinchii waneeirua anoujashiikana jaꞌaka noulia na nawalayuukana. Saaꞌin namüin, natüjaa aaꞌulu tü anasükat süpüla naaꞌinrüin, süka natüjaain saaꞌu sünain nnojolin Maleiwain chi aapünakai amüin tü shiꞌirukukat mürüt. Akaajasa müleka shiimüinreje sünain aijiraain jia jüpüla, akaaliijiraajeena jüpüshua sünain tü jünoulakat.
Chi eekai nuꞌwaataain suluꞌu kekiin maꞌi nia naashin, nnojoyülia yalayalain sünain anoujaa.
Otta chi eekai shiimüin sünain alin apüla chi Maleiwakai, eꞌnnaajünüshi nia nütüma süka nüpüshin nia.
Shiimüin tü jümakat: Nnojoishi Maleiwain chi aapünakai amüin tü shiꞌirukukat mürüt. Watüjaa aaꞌuchi chi Wamaleiwasekai sünain niain waneeshin Maleiwain.
Mayaasüje wainmain tü maleiwayaasükalüirua chakat iipünaa ooꞌulaka tü yaasükat mmoluꞌu, je mayaasüje kojutüin shia sütüma wayuu manoujainsat,
watüjaa aaꞌuchi chi Wamaleiwasekai sünain niain waneeshin Maleiwain. Nia Washikaꞌaya, chi kamaꞌanajeꞌewaikai kasa süpüshua, chi kojutkai watüma nümüiwa. Otta müshia Jesucristo, watüjaa aaꞌuchi sünain niain waneeshin Wasenyotsein. Nia chi aapakai kataa oꞌu sümüin wayuu, chi kakumajalakai kasa süpüshua.
Otta jaꞌaka jia anoujashiikana chaꞌaya Corinto, eeshii eekai nnojoyüliain katsüin naaꞌin sünain anoujaa. Isayülia nachiki nayaawatüin saaꞌu sünain nnojolüinjatüin kasajatüin wane maleiwayaasükat nümüin wane anoujashi. Je müleka nikeere tü aapajuushikat sümüin tia maleiwayaasükalüirua, yarütteerü naaꞌin sütüma saaꞌu pülain shia naashin, süka sotoyülüꞌinya naaꞌin tü maleiwayaasü nünoujapüꞌükalüirua anain paala.
Otta jünüiki tamüin: “Nnojotsü shiain tü wekakat wountaka atüma wanaawajiraain waaꞌin nümaa chi Maleiwakai. Müleka weküle wane eküülü, nnojoliijeena alanaꞌaleeinya waya sünain kojutüin nütüma chi Maleiwakai sünainjee tü ekawaakat. Je müleka nnojorule weküin shia, nnojoleena mojutüin waya nütüma saaliijee meküin”.
Shiimüin tü jümakat. Laülaa jia jümüiwa süpüla ekaa tü aapajuushikat sümüin tü maleiwayaasükalüirua. Acheküshi niain soteein jaaꞌin chi matsüinkai aaꞌin sünain anoujaa, suulia sümalajaꞌalaain tü nünoulakat sütüma tü jaaꞌinrakat nuꞌupala.
Jütüjaa aaꞌut sünain nnojolin Maleiwain chi aapünakai amüin tü shiꞌirukukat mürüt. Akaajasa chi juwala matsüinkai aaꞌin sünain anoujaa, müleka niꞌrüle jia sünain jiküin suluꞌu tü aꞌwaajüleekat tü maleiwayaasükat, eesü süpüla nüshatüin tü ekaakat wanaa jümaa. Isasü eera nüchiki niyaawatüin saaꞌu müleka anale tü naaꞌinrakat, shiataapa müleka mojule.
Mayaasüje nnojoleerüin amalajaain tü jünoulakat sütüma tü jaaꞌinrakat, eeshi süpüla sümalajaajeerüin nünoula chi juwalakai matsüinkai aaꞌin süpüla nuuꞌulaain nuulia Cristo chi ouktakai naaꞌujee. Kaainjalashii jia nuulia chi juwalakai saaliijee tia, otta nuulia Cristo.
¿Kasa anaka süpüla waaꞌinrüin? Müleka sümalajaajeere nünoula wane wawala saaꞌujee wane kasa waaꞌinrakat nuꞌupala, anakaja müleka nnojorule waaꞌinrüin shia piantua.
Eeshii waneeirua eekai ayoujain tü taꞌyataainkat nümüin Cristo. Anii taya asouktüin jooluꞌu shiꞌipajee tü namakat tachiki: Mayaainje nnojolin eejachin taya nümaa chi Wasenyotsekai Jesucristo maa aka na polookana piammüin Aluwataaushikana, shiimüinpaja sünain teꞌrüin nia. Je sünainjee takaaliijain jia sünain ekeroloo sünain anoujaa nünain chi Senyotkai, jütüjaa aaꞌut sünain shiimüin tayain wane Aluwataaushikai. Je laülaashi taya tamüiwa sünain tü taꞌyataainjatkat nümüin chi Maleiwakai.
Jiakana, jütüjaa aaꞌuchi taya sünain tayain wane Aluwataaushikai, mayaashije nnojolin tayain wane Aluwataaushikai saajüin tia wayuukolüirua jaꞌakakat. Neꞌrapa tü jünoulakat sümaa natüjaain saaꞌu sünain tayain chi ekirajakai jia, nayaawateechi aaꞌu taya soꞌuweena wane kaꞌi sünain tayain Aluwataaushin nütüma Cristo.
Anuu tü taküjakat neꞌipajee na mojukana anüiki tachiki:
¿Nnojoliishiijasa anain waya süpüla walawaa jütüma süpüla wekinnüin je wasinnüin saaꞌujee waꞌyataain jaꞌaka nümüin chi Senyotkai?
Je sünain waküjain nüchiki Cristo sainküin mmakat süpüshua, ¿nnojoliishiijasa anain waya süpüla saapünüin wamüin süsapia tü waꞌwayuusekat süpüla oꞌunaa wamaa, maa aka nümüin Pedro je napüshi na Aluwataaushikana ooꞌulaka nimüliayuu chi Senyotkai?
Tayakai nümaa Bernabé, wanaa sümaa waküjain nüchiki Cristo sümüin wayuu, ¿jamüshiisa waꞌyataakaꞌa wane aꞌyatawaa yalapünaa süpüla tü weküinjatkat aaꞌu?
¿Mawalaajuusaijasa wane surulaat? Awalaajünüshi. Je wane apünajüi, ¿aꞌalijinnüsü süchon tü nüpünajüinkat nuulia? Aapünüsü süpüla niküinjatüin. Ooꞌulaka wane arüleejüi, ¿aꞌalijinnüsü süchira nürüleejüin nuulia? Aapünüsü süpüla nüsüinjatüin.
Shiimüin sünain walaain chi wayuu eekai niꞌyataain. Weꞌrüin tüü sainküin mmakat maaꞌulu yaa, otta suluꞌu tü nüshajakat Moisés.
Müsü tü ashajünakat nütüma: “Wanaa sümaa shiꞌyataain tü jüsachiratkat sünain asaichijaa tü jüpünajüinkat, anasü müleka nnojorule keimataalajain jütüma, süpüla shiküinjatüin süpüshi tü süsaichijüinkat”. Je pütchikat tüü, nnojotsüyaaje süpülain ekirajaa waya sünain aaꞌinmajaa wamüꞌünüin,
aluꞌujasa sünain awalaajaa chi eekai aꞌyataain wamüin. Chi apünajakai, talatajatü naaꞌin süka niküinjatüin süchon tü nüpünajüinkat.
Akaajaa waya ekirajakana jia sünain nüchiki Cristo, ¿nnojoliishiijasa anain waya süpüla walawaa jütüma saaꞌu waꞌyataain, maa aka napüshi na aꞌyataashiikana nümüin chi Maleiwakai jaꞌaka? Shiimüin sünain anain waya süpüla walawaa jütüma, süka wayain wane na Aluwataaushikana nütüma Cristo. Akaajasa müleka shiyouktüle wayuu nüchiki chi Oꞌtteꞌerüikai saaliijee wachuntüin walawaa, nnojoleena waya achuntüin awalaajünaa jümüin, mayaashiije müliain waya sünain cheꞌojaain kasa wamüin.
Soto jaaꞌin sünain nawalaajünüin na judío aꞌyataashiikana suluꞌu tü aꞌwaajüleekat chi Maleiwakai. Wanaa sümaa noꞌutüin saaꞌin tü mürüt aapünüinjatkat nümüin chi Maleiwakai, aapünüsü namüin süpüshi tü asalaakat süpüla neküinjatüin shia.
Akaajaa wayakana aküjüliikana nüchiki chi Oꞌtteꞌerüikai, nuluwataain chi Maleiwakai sünain wawalaajünüinjanain saaꞌu tü waꞌyataainkat.
Otta tayakai, nnojoishi achuntüin paala jümüin awalaajünaa. Je tü tamüitpakat jümüin, nnojotsü süpülajatüin jooluꞌu juwalaajüin taya. Aꞌwaataweechi taya suluꞌu taꞌyataain majaꞌuule nuꞌupala chi Maleiwakai, mayaainje oukteechin taya suluꞌu müliaa.
Nnojoishi taya aꞌwaataain suluꞌu taküjain nüchiki chi Oꞌtteꞌerüikai sümüin wayuu, süka ajütüüshin neꞌe taya nütüma chi Maleiwakai sünain aküjaa. Aishaꞌajaa, ¿jamataaleerüje takuaippa müleka nnojoire taaꞌinrüin tü nüjütakat apüla taya?
Aneekuushi taya nütüma chi Maleiwakai süpüla taküjain nüchiki chi Oꞌtteꞌerüikai sümüin wayuu, taaꞌinrakalaka tü nüjütakat apüla taya. Otta tü takuaippakat sünain aküjaa nüchiki sümüin wayuu, nnojoishi taya achuntüin walaawaa namüin. Je sünainjee tia, alanaꞌaleesia maꞌi taaꞌin sünain talataa.
Tayouktüin awalaajünaa jütüma suuliajatü jiain aluwataain taaꞌu. Mayaainje laülaain taya tamüiwa, müshi aka taya saaꞌin süchepchia wayuu süpüshua süpüla takaaliijain naya sünain nanoujain nünain Cristo.
Wanaa sümaa naꞌakain taya na judíokana oꞌunakana süchiirua tü nüshajakat Moisés, süpüla takaaliijüinjanain naya sünain anoujaa nünain Cristo, taaꞌinrüin wanaa namaa tü nüshajakat achiki Moisés, jaꞌitaichi taya nnojolin oꞌunüin süchiirua tü nüshajakat Moisés maa aka nayakana.
Müsia aka takuaippa sünain naꞌakain taya na gentilekana sünain takaaliijeein naya sünain nanoujain nünain Cristo. Wanaa sümaa eein taya naꞌaka, nnojoishi taya müin aka nakuaippa na judíokana. Mayaainje naꞌakain taya na gentilekana, nnojotsü taaꞌinrüin tü nüchiajaakat oulia chi Maleiwakai saaꞌu toꞌunüin waneepia süchiirua tü nümakat Cristo.
Jülüjüsü taaꞌin waneepia tü taaꞌinrakat, süka tacheküin takaaliijeein wayuu süpüshua sünain nanoujain nünain Cristo. Müleka nümaale taya wane wayuu eekai isayüliꞌinya achiki nünoujain nünain Cristo, eesü taaꞌin suulia taaꞌinrüin wane kasa niyouktajatkat anainjee tü taküjüinjatkat nümüin. Teisalajüin takuaippa shiiꞌiree naapeein nüchiki chi Oꞌtteꞌerüikai taküjakat nümüin sümaa nünoujain nünain. Talatashaateerü taaꞌin müleka nünoujale.
Soto jaaꞌin nukuaippa wane wayuu ayoujiraai. Süpülapünaa tü kaꞌi niyoujiraainjatkat oꞌu, ekiꞌrajaashi waneepia süpüla kalainjachin nia. Je sünain tü ayoujirawaakat, awataashi nia süka süpüshua nütsüin shiiꞌiree nükanajeein wane kasa. Otta tü nükanajüinjatkat sünain awatawaa, ajaꞌtteerü maalü. Akaajasa tü wakanajeetkat waya anoujashiikana, matüjainsat ajaꞌttaa. Je sükajee tia, jiꞌyataa jümaala nümüin chi Maleiwakai süka süpüshua jaaꞌin süpüla juwalaajüneenain soꞌuweena wane kaꞌi nütüma.
Je sükajee tia, sünain taküjain nüchiki Cristo, eesü taaꞌin waneepia sünain tü taaꞌinrakat süpüshua, maa aka chi eekai yalayalain sünain ayoujirawaa, maa aka chi eekai yalayalain sünain asheꞌejirawaa.
Eesü taaꞌin waneepia suulia taaꞌinrüin tü süchekalakat taaꞌin tamüiwa, shia taaꞌinrüinjatka tü nüchekakat chi Maleiwakai tapüleerua sünain aküjaa nüchiki chi Oꞌtteꞌerüikai, suulia neꞌe mawalaajuuin taya nütüma soꞌuweena wane kaꞌi.
Tawalayuwaa, süpüla jiyaawatüin saaꞌu tü taküjaitpakat jümüin, anakaja sotüle jaaꞌin nüchiki chi Maleiwakai wanaa sümaa naaꞌinmajüin paala na watuushinuukana judíokana. Nujuittirüin naya chajee suluꞌujee Egipto, süka anamiain maꞌi nia namüin. Niiꞌiyatüin namüin süka wane siruma eepünaainjanale noꞌunüin. Naaꞌinmajüin naya sünain nuꞌunirüin pasanainpünaa sünain tü palaa kanüliakat Palaa Ishosü. Nnojoliishii emeronojooin shiroku tü palaakat, süka josoin shia napüleerua nütüma.
Je sünain noꞌunüin süchiirua tü sirumakat je sünain nalatüin pasanainpünaa sünain tü palaakat, paaꞌinwajiraashii naya nümaa Moisés chi nekiipüꞌükai.
Chi Maleiwakai, eepüꞌüshi namaa sünain naapüin namüin tü eküülü nekapüꞌükat.
Je Cristo, eepüꞌüshi namaa sünain aaꞌinraa tü kasa anasükat namüin, makat aka apülajeꞌeraa wüin eere alin münyaasü.
Otta müshiꞌiya na watuushinuukana, jaꞌitaina aaꞌinmajünapüꞌüin naya nütüma chi Maleiwakai eepünaale waraittüin naya chaꞌaya sainküin isashiikat, eesüya neꞌe waneepia naꞌakajee watta saalii eekai nnojoliin naaꞌinrüin tü talatakat atüma naaꞌin chi Maleiwakai. Oꞌutinna aaꞌinchii naya nütüma saaliijee tü kasa mojusü naaꞌinrakat.
Sünainjee watüjaain saaꞌu tü alatakat namüin na watuushinuukana paala sümaiwa, achiajaanüshii waya maaꞌulu yaa suulia keeꞌireejüin waaꞌin kaainjalaa maa aka naaꞌinrüin nayakana.
Anakaja nnojoliire jüüjüüin waya sümüin tü namaleiwaseyaasükalüirua na manoujainsaliikana, maa aka tü naaꞌinrapüꞌükat na watuushinuukana. Müsü tü ashajuushikat nachiki: “Tü wayuu judíokolüirua, naꞌwaajüin tü namaleiwaseyaasükalüirua na manoujainsaliikana sümaa emiꞌijaa, ekawaa, asawaa, ooꞌulaka oyonnajaa”.
Je anakaja nnojoliire waꞌluwajiraain wakuaippa sümaa wayuu jierü otta wane jierü nümaa wane toolo, maa aka tü naaꞌinrakat na watuushinuukana. Saaliijee tia, ouktüshii naꞌakajee maa aka 23.000 wayuu soꞌuleꞌeya wane kaꞌi.
Je anakaja nnojorule wooꞌulaküin naaꞌin chi Maleiwakai, maa aka tü naaꞌinrakat na watuushinuukana süpüla ouktüinjanain naya sütüma wüi saaliijee tia.
Je anakaja nnojoliire kekeꞌeraliin waya nümüin chi Maleiwakai süpüleerua tü nüchekakat, maa aka tü naaꞌinrakat na watuushinuukana sümaa noꞌutünüin aaꞌin nütüma wane aapiee ajütünakai süpüla süsalainjanain naya.
Ashajünüsü nachiki na watuushinuukana wapüla waya katakana oꞌu maaꞌulu yaa saaꞌujee sülüꞌülüin nükalia chi Senyotkai süpüla niitaajeechin nüchikua. Tü alatakat namüin, ashajüna achikit süpüla süchiajaainjanain waya suulia waaꞌinrajüin tü kasa mojusü naaꞌinrapüꞌükat.
Nnojo juꞌwaataain suluꞌu jukuaippa sünain nnojoleenain jaaꞌinrüin kasa mojusü jaajüin. Jalia jia, kaainjalashii taa jia maa aka na judíokana paala sümaiwa.
Ooꞌulaküna aaꞌinchii waya wapüshua waneepia süpüla wojutuuin saꞌaka kasa mojusü. Otta wanaa sümaa juuꞌulakünüin aaꞌin, pansaasü nünüiki chi Maleiwakai jümüin süpüla nükaaliijeenain jia. Juunteerü jüchecherüin jaaꞌin suꞌunnaa tia, süka niiꞌiyateerüin jümüin sünain jamüinjatüin jujuittia saꞌakajee.
Jia tawalayuu aikana tapüla, saaꞌu kasalajanain namüin naainjala na watuushinuukana nütüma chi Maleiwakai, juuꞌulaa suulia jüüjüüin sümüin tü namaleiwaseyaasükalüirua na manoujainsaliikana.
Kekiishii jia süpüla jiyaawatüinjatüin saaꞌu sünain shiimüin tü pütchi tashajeetkat jooluꞌu jümüin.
Anakaja jülüjale jooluꞌu jaaꞌin tü ekawaa osoꞌijitkat waaꞌin sünain ouktüin Cristo. Wanaa sümaa weküin, wasüin, wanaawajiraasü waaꞌin nümaa chi Wasenyotsekai. Waapüin analuꞌut saaꞌu tü asüüshikat, süka wanoujain wapüshua sünain amülain nüsha saaꞌu waainjala. Je tü pankat, ashaletünüsü süpüla shikaanüin watüma, süka wanoujain wapüshua sünain naapajiraain nikii süpüla ouktaa waaꞌujee.
Jaꞌitaina wainmain waya, wanaawajiraasü waaꞌin wapüshua wanaa sümaa weküin tü waneesükat pan.
Maa aka nakuaippa na judíokana sünain naapüin nümüin chi Maleiwakai namüꞌünüin ouktakat saaꞌu naainjala, wanaawajiraasü naaꞌin nümaa chi Maleiwakai wanaa sümaa neküin tü asalaakat.
Sooꞌopünaa tü shiꞌirukukat mürüt aapünakat sütüma tü manoujainsatkalüirua sümüin tü sümaleiwaseyaasükalüirua, anuu tü tamüinjatkat jümüin: Tü namaleiwaseyaasükat, je tü shiꞌirukukot mürüt aapünakat sümüin, watüjaa aaꞌut sünain nnojolüin kojutüin watüma waya anoujashiikana.
Soto jaaꞌin: chi asülajünakai amüin, nnojoishi niain chi Maleiwakai, shia kamüinka tü yolujaakalüirua. Mojukaꞌaka tamüin wanaawajiraainjatüin jaaꞌin sümaa tü yolujaakalüirua.
Müleka jiküle tü aapuushikat sümüin tü yolujaakalüirua, je jüsüle tü asünakat wanaa sümaa naꞌwaajüin tü namaleiwaseyaasükalüirua, ¿jamataaleerü süpüla wanaawajiraain jaaꞌin nümaa Cristo wanaa sümaa jutkatüin jia sünain ekaa tü pankat je asaa tü asüüshikat osoꞌijitkat waaꞌin sünain tü naaꞌinrakat waaꞌujee?
Je jooluꞌu, saaꞌu tü taküjaitpakat jümüin, jütüjaaitpa aaꞌut tü kasa anasükat süpüla jaaꞌinrüinjatüin. Jaꞌitaina laülaayuuin jia jümüiwa süpüla ekaa tü aapajuushikat sümüin tü maleiwayaasükalüirua, müleka masütaajule jia sünain jaaꞌinrüin tü nnojotkat nücheküin chi Maleiwakai jüpüleerua, jüchechera jaaꞌin nüpüla.
Müshii jia: “Laülaa waya wamüiwa süpüla waaꞌinrüin kasa eekai eein neꞌe”. Anuu tanüiki shiꞌipajee tü jümakat: Müleka nnojorule kasain saamüin tü jaaꞌinrakat namüin na juwalayuukana, anakaja müleka nnojorule jaaꞌinrüin tia.
Tü kasa anakat süpüla jaaꞌinrüin, shiainjatü tü jalouikat sümüin wayuu wainma, nnojotsü shiainjatüin neꞌe tü akaaliijiakat jia jümüiwa.
Müleka jiyalajüinjanale asalaa chaa metkaaraluꞌu, nnojo jüsakirüin müleka shiale süpüshi tü shiꞌiruku mürüt aapuushikat sümüin tü maleiwayaasükalüirua.
Soto jaaꞌin tü pütchi ashajuushikat: “Chi Maleiwakai, kakumalakai tü mmakat, nia kokoroloko tü kasakat süpüshua yaakat saaꞌu”.
Je müleka jeenajinnüle sünain wane ekawaa nipialuꞌumüin wane wayuu manoujainsai, anakaja müleka jiküle tü asalaa naapakat jümüin sümaa nnojolüin jüsakirüin müleka aapuushire sümüin tü maleiwayaasükalüirua.
Akaajasa müleka nümüle jümüin wane juwala matsüinkai aaꞌin sünain anoujaa: “Shiasa süpüshi tü shiꞌirukukat mürüt aapuushikat sümüin tü maleiwayaasükat”, nnojoleerü jiküin niyaaluꞌu chi juwalakai süpüla jükaaliijainjachin nia sünain achecheraa tü nünoulakat. Jaꞌitaina laülaain jia jümüiwa süpüla ekaa asalaa eekai eein neꞌe, anakaja jaaꞌinrüle waneepia tü akaaliijüinjatkat wane juwala eekai matsüin naaꞌin sünain anoujaa.
Jaꞌitaina jia aapüin analuꞌut nümüin chi Maleiwakai saaꞌu tü jiküinjatkat, müleka mojule tü jaaꞌinrakat noꞌuluꞌu chi juwalakai, anakaja nnojorule jiküin shia.
Wanaa sümaa jikaain, wanaa sümaa jüsaain, wanaa sümaa jaaꞌinrüin eekai eein, anakaja müleka jaaꞌinrüle shia süpüla kojutüinjachin waneepia chi Maleiwakai sütüma wayuu sünainjee tü kasa anasü jaaꞌinrakat.
Anakaja müleka jiisalajüle jukuaippa suꞌupala wayuu süpüshua suulia jaaꞌinrüin tü kaainjaleetkat atüma naya, maa aka noꞌupala na judíokana, noꞌupala na gentilekana, ooꞌulaka noꞌupala na anoujashiikana napüshua.
Anakaja müle jia aka taaꞌin sünain takaaliijeein wayuu süpüshua. Tü taaꞌinrakat, nnojotsü tapülainjatüin tamüiwa, süpülajatü suꞌtteꞌennüinjatüin wayuu wainma.
Anakaja müleka jüshatüle takuaippa maa aka tashatüin nukuaippa Cristo.
Talatüsü maꞌi taaꞌin süka nnojolüin motüin jaaꞌin tü kasa anasü taaꞌinrapüꞌükat jaꞌaka, je süka ayatüin jia sünain jünoujain tü shiimüinkat, tü nüchikikat chi Oꞌtteꞌerüikai taküjapüꞌükat jümüin.
Ayatshia taya jooluꞌu ekirajüin jia sünain jamüinjatüin juꞌwaajia chi Maleiwakai suluꞌu tü outkajaaleekat. Chi laülaakai saaꞌu wane jierü, nia chi suꞌwayuusekai. Je chi laülaakai naaꞌu chi suꞌwayuusekai, nia Cristo. Ooꞌulaka chi laülaakai naaꞌu Cristo, nia Maleiwa.
Aashin jütüjaain saaꞌu nakuaippa na wawalayuukana suluꞌu tü outkajaaleekat sainküin mmakat süpüshua: Chi eekai tooloin, nnojotsü anain müleka kakuomale nia wanaa sümaa nüchuntüin nümüin chi Maleiwakai suꞌupala wayuu je wanaa sümaa naapirüin wayuu süka nünüiki chi Maleiwakai. Mojutuyaasai Cristo nütüma müleka kakuomale nia sünain achuntaa, süka shiiꞌiyatüin sümüin wayuu sünain nnojolin laülaain chi Senyotkai naaꞌu.
Akaajaa wane jierü wanaa sümaa eein shia suluꞌu tü outkajaaleekat, anakaja müleka kekiaalajale shia wanaa sümaa süchuntüin nümüin chi Maleiwakai suꞌupala wayuu je wanaa sümaa saapirüin wayuu nütüma chi Maleiwakai. Mojutuyaasai chi suꞌwayuusekai sütüma müleka nnojorule kekiaalajain. Watüjaa aaꞌut wane jierü, maa aka mochorole shikii, japüijeerü shia süka tia. Akaajaa wane jierü, müleka nnojorule kekiaalajain sünain süchuntüin nümüin chi Maleiwakai, shiiꞌiyatüin namüin na suwalayuukana suluꞌu tü outkajaaleekat sünain shiyouktüin süpüleerua laülaain chi suꞌwayuusekai saaꞌu. Je sükajee tia, anakaja kekiaalajale shia.
Wane wayuu toolo, laülaa nia saaꞌu nuꞌwayuuse maa aka Cristo laülaain naaꞌu chi wayuukai. Wanaa sümaa nüchuntüin nümüin chi Maleiwakai suluꞌu tü outkajaaleekat, kojutshi chi Maleiwakai nütüma müleka nnojoire kakuomain nia. Otta wane jierü, wanaa sümaa süchuntüin suꞌupala wayuu, anasü müleka kekiaalajale. Saaꞌinrüin tia süpüla shiiꞌiyatüinjatüin nujut chi suꞌwayuusekai.
Soto jaaꞌin nüchiki chi Maleiwakai sünain nükumajüin wayuu sümaiwa paala: Chi toolokai, nnojoishi akumajuushin nia sünainjee tü jietkat, aluꞌujasa tü jietkat nünainjeejatü chi toolokai.
Je chi toolokai, nnojoishi eꞌitaanüin süpüla tü jietkat, aluꞌujasa tü jietkat, eꞌitaaushi nüpüla chi toolokai.
Müleka kekiaalajale tü jietkat wanaa sümaa süchuntüin nümüin chi Maleiwakai suluꞌu tü outkajaaleekat, natüjaweerü aaꞌu na aapieekana chakana iipünaa sünain jüüjüüin shia nümüin chi suꞌwayuusekai wanaa sümaa süchuntüin.
Anakaja müleka sotüle waaꞌin waneepia wayakana anoujashiikana: Saaꞌu wanaawajiraain waaꞌin wapüshua nümaa chi Wasenyotsekai Jesucristo, cheꞌojaasü namüin na jieyuukana akaaliijünaa natüma na tooloyuukana, ooꞌulaka na tooloyuukana, cheꞌojaasü namüin akaaliijünaa natüma na jieyuukana wanaa sümaa waꞌyataain nümüin chi Maleiwakai.
Aashin akumajuushin tü jietkat nünainjee chi toolokai, akaajaa chi toolokai, sünain jemeishin nia sünainjee tü jietkat. Shiimüin niain chi Maleiwakai kakumajalakai kasa süpüshua.
¿Jamüsü jünüiki? ¿Anasü saaꞌin jümüin müleka süchuntüle wane jierü sünain mekiaalajain suꞌupala wayuu suluꞌu tü outkajaaleekat?
Je wane wayuu toolo, müleka kaꞌwaloulere, mojutsai nia sütüma wayuu, ¿aashi müin?
Aluꞌusa wane jierü miyoꞌule suꞌwala, anasü shipitüin süka tia.
Shia neꞌe tü tamüinjatkat sooꞌopünaa tia. Shia wakuaippakaꞌaya tia suluꞌu tü outkajaaleekat süpüshua. Nnojo jumata jüꞌülüjaain saaꞌujee tia.
Tachiajaainjana jooluꞌu jia saaliijee tü jaaꞌinrakat wanaa sümaa jutkatüin jia suluꞌu tü outkajaaleekat, süka maamüin tü jaaꞌinrakat.
Taapa achikichii jia sünain nnojoliin paaꞌinwajiraain wanaa sümaa juutkajaain. Nnojotpaja alawaawalain saaꞌin tamüin süpüshua tü aküjünakat achiki tamüin.
Püla aaꞌinchii jia noulia na juwalayuukana, süka talatüin naaꞌin chi Maleiwakai jümaa jiakana neꞌe jümüiwa jaajüin.
Nnojo motüin jaaꞌin sünain aluwataaushin waya anoujashiikana süpüla wakotchajaain sünain weküinjatüin tü pankat osoꞌirakat waaꞌin nünain chi Senyotkai. Jiakana sünain outkajawaa, nnojoishi kojutüin jütüma Cristo.
Na antakana palajana, nnojoliishii naꞌatapajüin na nawalayuukana süpüla ekirawaa wanaa namaa. Eperuwaashii jia sümaa emirain sünain yalain na juwalayuukana jamüsirüin.
Müleka ouktüle maꞌi jia jamü, anakaja müleka jikaale je jüsaale chajee jipialuꞌujee. Nnojoliishii jia taꞌwaajüin saaꞌujee tü jaaꞌinrakat, süka mojutüin jütüma na anoujashiikana nünain chi Maleiwakai suluꞌu tü outkajaaleekat, je süka japülin jütüma na juwalayuu mojushiikana.
Tasoꞌireerü jooluꞌu jaaꞌin sünain tü tekirajapüꞌükat anain paalainka. Anakaja jülüjale jaaꞌin shia, süka niain kaküjalain shia tamüin chi Senyotkai. Soꞌu tü ai aapünüinjatkat oꞌu nikii chi Wasenyotsekai Jesucristo süpüla nuꞌutinnajachin aaꞌin, nakotchajaakalaka na nikirajüinkana süpüla neküinjanain nümaa. Naapaakalaka chi Senyotkai wane pan
sünain naapüin analuꞌut nümüin Maleiwa. Nüshaletakalaka tü pankat sünain nümüin namüin: “Maa aka taapüin jooluꞌu jümüin tü pankat, meechia taya aapajiraain tekii jaaꞌu. Tü waaꞌinrakat jooluꞌu, süpülajatü jaaꞌinrüin waneepia süpüla sotüinjachin jaaꞌin taya”, müshi nia namüin.
Akaajaa tü naaꞌinrakat süka tü iitakat kaluꞌukot wiino. Süchikijee nekaain, naapaakalaka shia sünain nümüin namüin: “Asüüshikat tüü, anuu jüsüitpain jooluꞌu, müsü aka sukuaippa tü tasha amülainjatkat süpüla nikeraajüinjatüin chi Maleiwakai tü pütchi jeket pansaatüjütkalia nütüma. Tü waaꞌinrakat jooluꞌu, süpülajatü jaaꞌinrüin waneepia süpüla sotüinjachin jaaꞌin taya”, müshi nia namüin.
Wanaa sümaa jikaꞌwalin tü pankat, jüsaꞌwalin tü asüüshikat, soteechi jaaꞌin chi Senyotkai sünain ouktüin nia jaaꞌu. Jaaꞌinreerü tüü waneepia süpülapünaa nüleꞌejüin chi Senyotkai nüchikua.
Jülüja jumaala jaaꞌin jukuaippa sünain jükotchajaain süpüla jiküin tü pankat ooꞌulaka jüsüin tü asüüshikat süpüla sotüinjachin jaaꞌin chi Senyotkai. Wanaa sümaa jiküin tü pankat, müleka nnojorule kojutüin jütüma nukuaippa Cristo sünain ouktaa, kaainjalashii jia nuulia sükajee tia. Je wanaa sümaa jüsüin tü asüüshikat, müleka nnojorule kojutüin jütüma tü nüshakat, kaainjalashii jia nuulia.
Sükajee tia, süpülapünaa jiküin tü pankat, jüsüin tü asüüshikat, anakaja jülüjüle jaaꞌin tü jukuaippakat jütüjaaiwa saaꞌu müleka kojutule jütüma chi Senyotkai sünainjee tü jaaꞌinrüinjatkat.
Müleka mojutule jütüma nukuaippa chi Senyotkai wanaa sümaa jiküin ooꞌulaka jüsüin, süsaleena jia nütüma.
Taapa achikichii jia sünain wainmain eekai ayuulin jaꞌaka, eekai matsüin naaꞌin, je eekai ouktüin, süka mojutüin natüma chi Senyotkai wanaa sümaa nekaain tü pankat.
Akaajasa müleka jülüjale waaꞌin tü waaꞌinrüinjatkat süpülapünaa weküin, süpülapünaa wasüin, süpüla kojutüinjachin chi Senyotkai watüma, nnojoleena süsalain waya nütüma.
Süsalashii waya nütüma chi Senyotkai süka alin waya nüpüla, suulia sümaayajüin waya tü manoujainsatkalüirua.
Tawalayuwaa, jütüjaaitpa aaꞌu jooluꞌu: Wanaa sümaa juutkajaain sünain ekawaa süpüla sotüinjachin jaaꞌin chi Senyotkai, anakaja jaꞌatapajiraale.
Chi eekai ouktüin maꞌi jamü, anakaja niküle nipialuꞌujee nümaꞌichiki suulia mojutujaain jütüma chi Senyotkai suulia süsalajüin neꞌe jia nütüma. Kettaaitpa joo tü tashajakat jümüin süchiki jükotchajaain süpüla jiküin tü pankat. Otta tantapa jünainmüin, tokooꞌomüinjeerü jümüin tü tekirajeekat anain.
Tawalayuwaa, saaꞌu tü jüsakitkat anain taya sooꞌopünaa tü jütüjakat apüleerua nütüma chi Naaꞌinkai Maleiwa, tacheküin süpüleerua jiyaawatüinjatüin saaꞌu.
Soto jaaꞌin jukuaippa manoujainwaꞌaya jia nünain Cristo. Jüüjüüpüꞌüshii jia sümüin tü jümaleiwaseyaasükalüirua sümaa juꞌwaajapüꞌüin shia, mayaainje nnojolüin kasain anain apüla shia.
Je jooluꞌu saaꞌu jünoujainapain nünain Cristo, ¿jamüshi süpüla jütüjaainjachin naaꞌu wane ekirajüi sünain shiimüin nünüiki je alawaale shia? Müleka eꞌrüire wayumüin nia süka nünüiki nümüin Jesús, jütüjaajeechi aaꞌu nia sünain nnojolin chi Naaꞌinkai Maleiwa nümaa. Aluꞌujasa müleka niiꞌiyatüle sümüin wayuu sünain niain Jesús laülaain naaꞌu, jütüjaajeechi aaꞌu sünain shiimüin eein chi Naaꞌinkai Maleiwa nümaa.
Aapünüsü atüjaa wamüin waya anoujashiikana nütüma chi Naaꞌinkai Maleiwa süpüla wountüinjatüin waꞌyataain nümüin chi Maleiwakai. Mayaasüje katataꞌawain tü atüjaa aapünakat wamüin, waneeshia chi Naaꞌinkai Maleiwa sünain eitajaa wamüin tü atüjaakat.
Je mayaasüje nnojolüin wanaawain tü waꞌyataakat anain nümüin chi Maleiwakai, waneeshia chi Senyotkai aluwataakai waya.
Je mayaasüje nnojolüin wanaawain tü naaꞌinrakat chi Maleiwakai waka, waneeshia chi Maleiwakai aaꞌinrakai tü anasükat waka wayakana wapüshua.
Aapünüsü atüjaa wamüin waneꞌewaire wakua nütüma chi Naaꞌinkai Maleiwa süpüla wakaaliijiraain wapüshua sünain tü wanoulakat.
Nümüin wane, aapünüsü nütüma chi Naaꞌinkai Maleiwa atüjaa süpüleerua aapiraa wayuu süpüla aaꞌinraa tü anasükat. Nümüin waneꞌeya, aapünüsü atüjaa süpüleerua niyaawatüin saaꞌu tü nüchekakat chi Maleiwakai wapüleerua.
Nümüin waneꞌeya, aapünüsü atüjaa süpüleerua yalayalaa aaꞌin sünain anoujaa. Nümüin waneꞌeya, aapünüsü atüjaa süpüleerua ayaleraa eekai ayuulin.
Nümüin waneꞌeya, aapünüsü atüjaa nütüma chi Naaꞌinkai süpüleerua naaꞌinrüin wane kasa anasü nütüjakat apüleerua chi Maleiwakai nümüiwa. Nümüin waneꞌeya, aapünüsü atüjaa süpüleerua aapiraa wayuu süka nünüiki chi Maleiwakai. Nümüin waneꞌeya, aapünüsü atüjaa süpüleerua ayaawataa saaꞌu tü nümakat wane aküjai, müleka shiimüinre, alawaale shia. Nümüin waneꞌeya, aapünüsü atüjaa süpüleerua aꞌwaajaa chi Maleiwakai süka tü pütchi meꞌraajuukat sütüma wayuu. Nümüin waneꞌeya, aapünüsü atüjaa süpüleerua niyaawatüin saaꞌu tia pütchikat.
Chi atüjakai atüma waya anoujashiikana wapüshua, nia chi Naaꞌinkai Maleiwa nümüiwa. Naapüin wamüin süka naaꞌin nümüiwa waneꞌewaire wakua tü atüjaakat süpüla waꞌyataain nümüin chi Maleiwakai.
Mayaasüje nnojolüin wanaawain tü watüjakat apüleerua nütüma chi Naaꞌinkai Maleiwa, je mayaasüje nnojolüin wanaawain tü waꞌyataakat anain nümüin Cristo, wayajiraꞌalee neꞌe wapüshua, maa aka saaꞌin sukuaippa waneesia wayuu. Mayaainje eein najapü, nücheꞌe, nuuꞌui, noꞌu wane wayuu nünain, nnojoishi sükatajiraain. Waneeshia neꞌe nia.
Je wekerolapa sünain anoujaa, oꞌttüshii waya nütüma chi Naaꞌinkai Maleiwa sünain wanaawajiraain waaꞌin nümaa Cristo. Je jooluꞌu süka eeichipain chi Naaꞌinkai Maleiwa suluꞌu waaꞌin, wayajiraꞌalee neꞌe wapüshua, jaꞌitaina waya judíoin je gentilein, jaꞌitaina piuunain je laülaain wamüiwa.
Anakaja sotüle jaaꞌin wane wayuu sünain wainmain süꞌülia sünain: eesü najapü, nücheꞌe, nuuꞌui, noꞌu, otta süpüshua eekat nünain.
Jaꞌitasü müin tü nuuꞌuikat: “Süka nnojolüin najapüin taya, nnojotsü cheꞌojaain taya nümüin chi wayuukai”, nnojotsü akatalaain suulia nukuaippa. Ayateeria nünain waneepia.
Jaꞌitasü müin tü nücheꞌekat: “Süka nnojolüin noꞌuin taya, nnojotsü cheꞌojaain taya nümüin chi wayuukai”, nnojotsü akatalaain suulia nukuaippa. Ayateeria nünain waneepia.
Müleka eere noꞌu sümüiwa, iseerü nüchiki aapaa sünüiki wayuu. Müleka eere nücheꞌe sümüiwa, iseerü nüchiki aataa sheejuu niküin.
Soto jaaꞌin chi Maleiwakai sünain nükumajüin waya sünain nünouktüin wakuaippa suluꞌu tü nüchekakat wapüleerua.
Müleka eere wekii sümüiwa neꞌe nütüma, isasü wachiki katüinjatüin woꞌu.
Mayaasüje waneesüin wakuaippa, nükumajüin waya sünain wainmain waꞌülia wanain, je nnojotsü eein waꞌülia wanain nnojotkat cheꞌojaain wamüin.
“Nnojotsü kasain paamüin tamüin”, nnojoleerü müin tü woꞌukot sümüin tü wajapükat, je nnojoleerü müin tü wekiikat sümüin tü wooꞌuikat.
Akaajaa tü waꞌülia eekai maamüin wamüin saaꞌin wamüin, cheꞌojaashaatasü.
Je tü waꞌülia eekai nnojolüin kasajatüin wamüin saaꞌin wamüin, ayatsia waaꞌinmajüin. Ooꞌulaka tü nnojotkat shiꞌrüinjatüin wayuu wanain, waꞌatüin washeꞌin saaꞌu.
Je tü eekai shiꞌrüinjatüin wayuu wanain, ayatsia maꞌatujuin kuluulu saaꞌu. Akaꞌaya wayakana anoujashiikana, anouktünüshii waya nütüma chi Maleiwakai suluꞌu tü nüchekakat wapüleerua. Chi mojutsai sütüma wayuu, kojutshi nia nütüma chi Maleiwakai.
Nücheküin chi Maleiwakai süpüleerua nnojolüinjanain wakatajiraain. Akaaliijiraainjana neꞌe waya saaꞌu aijiraain waya wapüla wapüshua.
Müleka eere eekai müliain waꞌaka, müliajiraajeena waya wapüshua nümaa. Akaajaa müleka eere eekai kojutüin sütüma wayuu waꞌaka, talateerü waaꞌin wapüshua nümaa.
Otta jiakana anoujashiikana chakana Corinto, shiimüin sünain jiain nüpüshin Cristo waneꞌewaire jukua. Müleka wanaawajiraale jaaꞌin, jiajiraajeena jüpüshua maa aka sukuaippa wane wayuu waneesia.
Waya anoujashiikana wapüshua, eꞌitaanüshii waya suluꞌu tü outkajaaleekat nütüma chi Maleiwakai süpüla waꞌyataainjanain nümüin Cristo. Aapünüsü atüjaa wamüin waneꞌewaire wakua nütüma chi Naaꞌinkai Maleiwa süpüla wakaaliijiraainjanain wapüshua sünain tü wanoulakat. Nüneeküin chi Maleiwakai na Aluwataaushikana palajana. Je süchikijee tia, nüneeküin waneeirua süpüla saapiee wayuu nünüiki. Je süchikijee tia, nüneeküin waneeirua süpüla ekirajaa na nawalayuukana. Otta nümüin waneꞌeya, aapünüsü atüjaa nütüma chi Naaꞌinkai Maleiwa süpüla naaꞌinrüin wane kasa anasü nütüjakat apüleerua chi Maleiwakai nümüiwa. Eeshi aapünakai amüin atüjaa eiyajaa eekai ayuulin. Eeshi aapünakai amüin atüjaa akaalinjaa wayuu. Eeshi atüjakai aluwatawaa suluꞌu tü outkajaaleekat. Eeshi atüjakai aꞌwaajaa chi Maleiwakai süka tü pütchi meꞌraajuukat sütüma wayuu.
¿Nüneeküin chi Maleiwakai wayuu süpüshua süpüla nayain na Aluwataaushikana? Nnojo. ¿Nüneeküin süpüshua süpüla saapieein wayuu nünüiki? Nnojo. ¿Nüneeküin süpüshua süpüla ekirajaa? Nnojo. ¿Atüjashii napüshua nütüma chi Naaꞌinkai Maleiwa süpüleerua naaꞌinrüinjatüin tü nütüjakat apüleerua chi Maleiwakai nümüiwa? Nnojo.
Nnojotsü atüjain wayuu süpüshua eiyajaa wayuu. Nnojotsü atüjain wayuu süpüshua aꞌwaajaa chi Maleiwakai süka tü pütchi meꞌraajuukat sütüma wayuu. Nnojotsü atüjain wayuu süpüshua ayaawataa tia pütchikat.
Jia chakana Corinto, anakaja shiale keeꞌireein jaaꞌin atüjaa süpüla akaaliijaa na juwalayuukana sünain tü nanoulakat. Je tü taküjeetkat achiki jooluꞌu jümüin, alanaꞌaleesia maꞌi sünain anasüin süpüla jaaꞌinrüinjatüin shia waneepia saaꞌu jükaaliijuushin nütüma chi Naaꞌinkai Maleiwa.
Müleka maalinre wayuu tapüla, nnojoleerü kasain saapüin tü tamakat sümüin. Jaꞌitairü kemeꞌeriain tanüiki, maa aka saaꞌin nünüiki wane wayuu eekai nütüjain maꞌi je nünüiki wane aapiee eejeejachi Maleiwa, meerü aka neꞌe saaꞌin shiꞌira türoompa sünain maamüinsat wamüin.
Müleka maalinre wayuu tapüla, nnojoleerü tountüin takaaliijain naya sünain tü nanoulakat. Jaꞌitairü tayaawatüin saaꞌu tü kasa mayaawatujukat aaꞌu sütüma wayuu, mayaasüje aapünüin tamüin atüjaa süpüleerua eꞌitawaa taaꞌin sünain anoujaa süpüla taaꞌinrüin tü kasa isakat süchiki wayuu, je mayaasüje teꞌitaanüin nütüma Maleiwa süpüla saapiee wayuu nünüiki, müleka maalinre wayuu tapüla, nnojoleerü kasain saapüin tü taaꞌinrakat.
Jaꞌitairü taapajiraain tekii süpüla ouktaa sünainjee anoujaa, jaꞌitairü tasülajüin tü tokorolokolüirua süpüshua sümüin eekai cheꞌojaain kasa sümüin, müleka maalinre wayuu tapüla, nnojotsü kasain saapüin tamüin, mayaasüje kojuteechin taya sütüma wayuu sünainjee.
Müleka shiimüinre sünain alin tapüla wayuu, nnojoleerü akulajaain taaꞌin sünain kamanewaa namüin, je nnojoleerü achunjain taaꞌin sümaa taꞌwaataain suluꞌu takuaippa noꞌupala sünain pülayaain taaꞌin noulia.
Nnojoleechi jiꞌiyein taya noulia, je nnojoleechi eꞌrülin wayumüin namüin. Nnojoleechi taya aashichijaain maalü namüin sümaa nnojolüin motüin taaꞌin süpüshua tü kasa mojusü naaꞌinrakat paala tamüin.
Müleka shiimüinre sünain alin tapüla wayuu, talateerü taaꞌin taapapa nachiki sünain ayatüin naya sünain tü shiimüinkat, akaajasa mojule nachiki, mojeerü taaꞌin.
Chi wayuu eekai alin tapüla, ayateechia taaꞌinmajüin je tanoujeerü waneepia tü nüküjakat tamüin. Jaꞌitashi kaainjalain nia, nnojoleechi taleejüin, süka keeꞌireein maꞌi taaꞌin naaꞌinrüinjatüin tü anasükat nüchikua.
Tü aliikat apüla wayuu, ayateerü cheꞌojaain waneepia. Akaajasa tü wayuu eekai aapieein nünüiki Maleiwa, je eekai suꞌwaajüin chi Maleiwakai süka tü pütchi meꞌraajuukat sütüma wayuu, ooꞌulaka eekai niyaawatüin saaꞌu tü nüchekakat chi Maleiwakai wapüleerua, nnojoleena cheꞌojaain soꞌuweena wane kaꞌi.
Je maaꞌulu yaa, cheꞌojaayülia wamüin ekirajünaa sünain tü nüchekakat chi Maleiwakai wapüleerua, je cheꞌojaayülia wamüin aapinnaa süka nünüiki.
Otta soꞌuweena wane kaꞌi, nnojoleerü cheꞌojaain shia wamüin, süka eejeenain waya nümaa.
Maa aka jintüliiwaꞌaya taya, joꞌuweesü taaꞌin süka tanüiki je süka tü jülüjapüꞌükat taaꞌin. Mayaasü miyoꞌupa taya, alaüleꞌetshi taya taaꞌin.
Akaꞌaya maaꞌulu yaa, saaꞌu matüjaain waya saaꞌu süpüshua nüchiki chi Maleiwakai, müshii aka waya saaꞌin tepichi. Otta soꞌuweena tü kaꞌi washaꞌwalaajatkat oꞌu nümülatuꞌu chi Maleiwakai, weꞌraajeechi nia maa aka niꞌraajüin wayakanaya.
Anakaja jooluꞌu müleka ayatüle weꞌitaain waaꞌin sünain wanoujain nünain chi Maleiwakai, sünain keeꞌireein maꞌi waaꞌin tü kasa anasü naaꞌinreetkat wamüin, je sünain alin wapüla tü wayuukolüirua süpüshua waneepia. Otta tü alanaꞌaleekat suluꞌu anain süpüla waaꞌinrüin, shia alii apüla wayuu.
Tamüshii paala jia jüchikua: Tü alanaꞌaleekat suluꞌu anain süpüla jaaꞌinrüin, shia alii apüla wayuu. Je anakaja müleka shiale keeꞌireein jaaꞌin aapünaa amüin atüjaa nütüma chi Naaꞌinkai Maleiwa. Je tü atüjaa wanaakat süpüla keeꞌireein jaaꞌin, shieesü tü atüjaakat süpüleerua aapiraa wayuu süka nünüiki chi Maleiwakai.
Süka jamüin, chi aꞌwaajakai chi Maleiwakai süka tü pütchi meꞌraajuukat sütüma wayuu, nnojoishi aashajaashin namüin na nuwalayuukana, nia naashajaaka amüin chi Maleiwakai nümüiwa. Mayaasüje akaaliijuushin nia sünain aꞌwaajaa nütüma chi Naaꞌinkai Maleiwa, tü pütchi nuꞌwaajakat aka, nnojotsü nayaawata aaꞌu na aapakana shia.
Chi wayuu aapirakai wayuu nütüma chi Maleiwakai, nükaaliijain na nuwalayuukana süpüla katsüinjatüin naaꞌin sünain anoujaa suꞌunnaa tü müliaa neꞌrakat.
Akaaliijünüshii nütüma napüshuaꞌale na suluꞌukana tü outkajaaleekat. Otta chi aꞌwaajakai süka tü pütchi meꞌraajuukat sütüma wayuu, süpülainjatü neꞌe nütsüin nümüiwa sünain anoujaa.
Je sükajee tia, müleka eere wane wayuu chaꞌaya eekai niyaawatüin saaꞌu tia pütchikat, anasü müleka nüküjale shia namüin na nuwalayuukana süpüla katsüinjatüin naaꞌin sünain anoujaa sütüma. Müleka jütüjaleje jüpüshua süpüleerua aꞌwaajaa chi Maleiwakai süka tü pütchi meꞌraajuukat sütüma wayuu, anasü tia tamüin. Otta müleka jütüjaleje jüpüshua süpüleerua aapiraa wayuu süka nünüiki chi Maleiwakai, alanaꞌaleesia maꞌi sünain anain, süka sükaaliijeenain waneepia na wayuukanairua suluꞌu tü outkajaaleekat.
Tawalayuwaa, müleka tantataarüle jooluꞌu jünainmüin sünain taꞌwaajüin chi Maleiwakai süka pütchi meꞌraajuukat sütüma wayuu, ¿kaseerü saapaka jümüin? Wanaa sümaa chapüꞌüin taya jaꞌaka sünain ekirajaa, takaaliijüin jia süpüla jiyaawatüin saaꞌu tü nüchekakat chi Maleiwakai jüpüleerua, sükajee taapirüin jia nütüma chi Maleiwakai, je sükajee taküjain jümüin tü niiꞌiyatakat paala tamüin.
Soto jaaꞌin sukuaippa wane maasü. Mayaasüje nnojolüin waneein kasa katoꞌu shia, wacheküin watüjaweein saaꞌu tü shiiꞌirajakat achiki. Müleka nnojorule jaꞌyashin suluꞌu tü shiiꞌirainkat, nnojoleerü watüjaain aaꞌu tü jayeechikat.
Akaajaa sukuaippa wane jontoroyoi. Müleka nnojorule jaꞌyashin suluꞌu shiiꞌirain, nnojoleerü sütüjaain aaꞌu tü surulaatkalüirua tü aluwataanakat anain naya.
Akaꞌaya jiakana sünain ekirajaa na juwalayuukana sünain tü nanoulakat, müleka nnojorule jaꞌyashin suluꞌu jünüiki, nnojoleerü kasain saapüin tü pütchikat namüin süka nnojolüin neꞌraajüin shia.
Soto jaaꞌin sünain naataꞌawain sünüiki wayuu sainküin mmakat süpüshua suulia wanüiki. Müleka kacheꞌere waya sünüiki wane wayuu, watüjaajeerü aaꞌu tü saashajaakat achiki.
Otta müleka macheꞌere waya nanüiki, meena aka waya saaꞌin wayuu naatajatü namüin. Akaꞌaya macheꞌere naya wanüiki, meena aka naya saaꞌin wayuu naatajatü wamüin.
Saaꞌu keeꞌireein jaaꞌin aapünaa amüin atüjaa nütüma chi Naaꞌinkai Maleiwa, anakaja müleka shiale jücheküin tü jükaaliijiainjatkat na juwalayuukana sünain anoujaa.
Chi aꞌwaajakai süka tü pütchi meꞌraajuukat sütüma wayuu, anashi müleka nüchuntüle aapünaa amüin atüjaa süpüla niyaawatüin saaꞌu tü pütchikat süpüla nüküjain shia namüin na nuwalayuukana suluꞌu tü outkajaaleekat.
Müleka jaashajaale nümaa chi Maleiwakai süka tü pütchi meꞌraajuukat sütüma wayuu, nnojoleerü jiyaawatüin aaꞌu mayaasüje jüleꞌeruꞌujeejatüin shia.
Je sükajee tia, ¿kasa anaka süpüla jaaꞌinrüin? Müleka jaashajaale nümaa chi Maleiwakai sünain jiiꞌirajüin nümüin süka tü pütchi jüleꞌeruꞌupünaajatkat, acheküsü jülüjain jaaꞌin shia süpüla jiyaawatüin saaꞌu süpüla jüküjain shia namüin na juwalayuukana.
Müleka jaapüle analuꞌut nümüin chi Maleiwakai süka tü pütchikat, ¿jameechi chi juwala nnojoikai ayaawatüin saaꞌu jünüiki? Nnojoleechi “Amén, shiimüin tia”, müin nia, süka nnojolüin niꞌraajüin shia.
Anasü suluꞌu jaapüin analuꞌut nümüin chi Maleiwakai süka tia pütchikat. Shia mojuka aluꞌu nnojoliin jükaaliijain na juwalayuukana süka.
Taapüin analuꞌut nümüin chi Maleiwakai süka taꞌwaajüin nia wainmatua juulia süka tü pütchi meꞌraajuukat sütüma wayuu.
Otta suluꞌu tü outkajaaleekat, taꞌwaajüin nia waneepia süka pütchi jaꞌyakat, süka tacheküin süpüleerua nayaawatüin saaꞌu na tawalayuukana tü tekirajakat anain. Mayaasüje palitchoin tü pütchi jaꞌyakat, anasü saaꞌin tamüin suulia wainma pütchi eekai meꞌraajuuin sütüma wayuu.
Tawalayuwaa, anakaja müle aka jia wane joꞌuu sünain jükatannüin suulia kaainjalaa. Otta sünain tü jülüjakat jaaꞌin suluꞌu tü outkajaaleekat, juuꞌulaa suulia joꞌuweein jaaꞌin. Shia anaka aluꞌu jülaüleꞌerüle jaaꞌin.
Soto jaaꞌin tü nünüikikat chi Maleiwakai ashajuushikat paala sümaiwa: “Na wayuu achiajaajeenakana tatüma na tapüshikana, naatajateerü nanüiki. Jaꞌitakaꞌa tachiaain naya nakajee, nnojoleena oonooin sümaa tanüiki”.
Niiꞌiyatüin chi Maleiwakai sünain jashichin namüin na watuushikana süka nüchiajaain naya sükajee wayuu naatakat anüiki. Otta maaꞌulu yaa, ekirajünüshii waya nünain chi Maleiwakai sükajee aapinnaa süka nünüiki.
¿Jameena müleka jutkatüle jia suluꞌu tü outkajaaleekat sünain juꞌwaajüin chi Maleiwakai jüpüshua süka tü pütchi meꞌraajuukat sütüma wayuu? Na jeketkana antüin jaꞌakamüin, eekai anoujashin otta eekai manoujain, “maaꞌinsalii naya”, meena naya süka nnojoliin nayaawatüin saaꞌu tü jaashajaakat achiki.
Otta müleka shiale naapajüin jünüiki jüpüshua sünain aapiraa nütüma chi Maleiwakai, nayaawateerü aaꞌu sünain kaainjaraliin naya je sünain kasalajaneerüin namüin tü naainjalakat sünainjee tü jüküjakat achiki namüin. Nayaawateechi aaꞌu chi Maleiwakai sünain nütüjaain saaꞌu süpüshua tü jülüjapüꞌükat naaꞌin, je sünain shiimüin sünain eein nia jaꞌaka. Je nasapainyoꞌukeena naya sünain naꞌwaajüin chi Maleiwakai wanaa jümaa.
Tawalayuwaa, jülüja jumaala jaaꞌin tü tashajüitpakat jümüin süpüla katsüinjatüin naaꞌin na juwalayuukana sünain tü nanoulakat sütüma süpüshua tü jaaꞌinrakat wanaa sümaa jutkatüin. Eeshii jaꞌaka suluꞌu tü outkajaaleekat eekai neeꞌirajüin jayeechi, eekai nekirajüin jia, eekai naküjüin süchiki tü niiꞌiyatakat chi Maleiwakai, eekai naꞌwaajüin süka tü pütchi meꞌraajuukat sütüma wayuu, ooꞌulaka eekai niyaawatüin saaꞌu tia pütchikat süpüla nüküjain shia sümüin tü nuwalayuukalüirua.
Müleka eere eekai naꞌwaajeein chi Maleiwakai süka tü pütchi meꞌraajuukat sütüma wayuu, anashii müleka naꞌwaajüle maa aka piama ooꞌulaka apünüin shiale, shia neꞌe, sünain pachukuatüin naya. Otta eeweeshi wane jaꞌaka eekai niyaawatüin saaꞌu tia pütchikat süpüla nüküjain shia sümüin tü nuwalayuukalüirua.
Akaajasa müleka nnojoire wane eekai niyaawatüin saaꞌu süpüla nüküjain shia sümüin tü juwalayuukalüirua, anakaja koꞌutüle naya suluꞌu tü outkajaaleekat sümaa naꞌwaajüin chi Maleiwakai suluꞌu naaꞌin neꞌe.
Je na juwalayuu atüjakana süpüla saapiee wayuu nünüiki chi Maleiwakai, wanaa sümaa jutkatüin jia suluꞌu tü outkajaaleekat, anashii müleka nekirajüle maa aka piama ooꞌulaka apünüin shiale. Je na wayuu aapakana nanüiki, anashii müleka jülüjale maꞌi naaꞌin shia natüjaaiwa saaꞌu müleka shiimüinre nünüikin chi Maleiwakai shia.
Je wanaa sümaa nikirajüin wane juwala, müleka niiꞌiyatüle chi Maleiwakai wane kasa nümüin wane awalaa jaꞌaka, anashi müleka nuuꞌulaale chi wane nüpüleerua süpüla nekirajüinjanain waneꞌewaire nakua. Nücheküin chi Maleiwakai süpüleerua jikirajiraain jüpüshua süpüla katsüinjatüin jaaꞌin sünain anoujaa.
Jiakana atüjakana süpüleerua saapiee wayuu nünüiki chi Maleiwakai, anakaja müleka jülüjale jaaꞌin tü jikirajakat anain. Süka jamüin, jülüjasü maꞌi naaꞌin na juwalayuukana süchiki tü jikirajakat anain naya süpüla natüjaain saaꞌu müleka shiimüinre nünüikin chi Maleiwakai shia.
Jiakana aapajakana nanüiki, müleka jüsakireere sooꞌopünaa tü ekirajünakat anain jia, anashii jüsakirüle sünain nnojolin jüꞌülüjaain. Nnojotsü nücheküin chi Maleiwakai süpüleerua waꞌülüjaajiraainjanain, shia nüchekaka loteein wakuaippa sünain jutkataa. Tüü, shia taluwataaka anain na anoujashiikana suluꞌupünaa tü outkajaaleekat süpüshua.
Je wane awalaa jierü, müleka süsakireere sooꞌopünaa tü ekirajünakat anain, anasü süsakirüle chi suꞌwayuusekai süchikijee nepialuꞌumüin. Shia anaka aluꞌu müleka sotüle saaꞌin tü nüshajakat Moisés sooꞌopünaa jüüjüüinjatüin wane jierü nümüin chi suꞌwayuusekai.
Eeshii jaꞌaka chaꞌaya Corinto eekai nayain namüiwa neꞌe saaꞌin namüin sünain atüjawaa saaꞌu tü nüchekakat chi Maleiwakai. Nnojotsü shiimüin tia.
Saaꞌu atüjain jia jaajüin nütüma chi Naaꞌinkai Maleiwa süpüla aapiraa wayuu nütüma, jütüjaajeerü saaꞌu tü tashajakat jümüin sünain shiain tü nuluwataakat anain chi Maleiwakai.
Müleka jiyouktüle tanüiki, nnojoluja shiimüin sünain atüjain jia nütüma chi Naaꞌinkai Maleiwa.
Tawalayuwaa, tamüshii paala jia jüchikua: Anakaja müleka shiale keeꞌireein jaaꞌin atüjaa süpüla aapiraa wayuu süka nünüiki chi Maleiwakai. Je müleka eere wane jaꞌaka eekai naꞌwaajeein chi Maleiwakai suluꞌu tü outkajaaleekat süka tü pütchi meꞌraajuukat sütüma wayuu, nnojo juuꞌuleꞌerüin naya suulia.
Anakaja müleka lotüle sukuaippa süpüshua tü jaaꞌinrakat suluꞌu tü outkajaaleekat sümaa nnojoliin jüꞌülüjaajiraain, süpüla talatüin naaꞌin chi Maleiwakai.
Tawalayuwaa, anakaja jooluꞌu tosoꞌirüle jaaꞌin sünain nüchiki Cristo, chi Oꞌtteꞌerüikai, tü taküjapüꞌükat paala jümüin, tü jaapaakat süpüla juꞌtteꞌennüinjanain sütüma. Jüchechereerü jaaꞌin sünain anoujaa müleka jiꞌitaale jaaꞌin sünain anoujaa waneepia tü shiimüinkat taküjapüꞌükat jümüin. Akaajasa müleka jiyouktüle shia, nnojoleerü kasain saapüin jümüin.
Tü eeꞌiyatünakat tamüin, tekirajüin jia sünain. Alanaꞌaleesia maꞌi shia sümaa anain, je anasü süpüla aapaanüin sütüma wayuu süpüshua. Müsü nüchiki Cristo taküjapüꞌükat jümüin: Ouktüshi nia saaꞌu waainjala.
Ojoitünüshi nia sütüma wayuu, je süchikijee soꞌu apünüin kaꞌi, süsoꞌiraakalaka naaꞌin nütüma chi Maleiwakai. Shia tü ashajünakat paala nüchiki Cristo suluꞌu tü karaloukta nüchikimaajatkat Maleiwa.
Je süchikijee nüsoꞌiraain aaꞌin, niiꞌiyataakalaka nümüin Pedro, ooꞌulaka mapa, namüin na waneeirua Aluwataaushikana.
Shiasa süchikijee tia, niiꞌiyataakalaka namüin maa aka 500 wawalayuu wanaa sümaa jutkatüin naya. Anaayülia wainma noꞌutku katüin oꞌu maaꞌulu yaa, otta eeshii eekai ouktüinain.
Je süchikijee tia, niiꞌiyataakalaka nümüin Santiago ooꞌulaka mapa namüin na Aluwataaushikana napüshuaꞌaya.
Je mapa kakalia nachikijee nayakana, eeꞌiyataashi Cristo tamüꞌinya, mayaashije nnojolin nümaajachin taya paala maa aka nakuaippa nayakana.
Otta müsia jooluꞌu, mayaashije aneekuushin taya nütüma Cristo süpüla tayainjachin wane Aluwataaushikai maa aka nayakana, nnojotsü sükajeejatüin aaꞌinraa kasa anasü. Saaꞌin tamüin, nnojotsü wanaain sümaa kojutüin taya sütüma wayuu maa aka nayakana, saaꞌu teꞌrapüꞌüin wayumüin namüin na anoujashiikana nünain chi Maleiwakai suluꞌupünaa tü outkajaaleekat sainküin mmakat süpüshua. Müliashii naya tatüma sümaa toꞌutirüin naaꞌin.
¿Kasa aneekünaka anainjee taya? Aneekünüshi taya nütüma chi Maleiwakai süka anamiain neꞌe nia tamüin. Je süka niiꞌiyatüin naꞌanasia tamüin, emetutsü maꞌi taꞌyataain nümüin noulialee napüshua na Aluwataaushikana. Tountüin taꞌyataain nümüin, süka nükaaliijain taya waneepia.
Tü nüchikikat chi Oꞌtteꞌerüikai taküjapüꞌükat jümüin, shiaꞌa neꞌe tü nüchiki jaapaaitpakat süpüla juꞌtteꞌennüinjanain sütüma. Shia tü naküjakat na waneeirua Aluwataaushikana.
Wekirajüin wayuu süpüshua sünain süsoꞌiraain naaꞌin Cristo süchikijee ouktaa. Je sükajee tia, nnojo jaapaain sünüiki wayuu “matüjüinsat osoꞌirawaa saaꞌin wayuu” makat.
Müleka matüjüinreje osoꞌirawaa saaꞌin wayuu, nnojoishije osoꞌiraain aaꞌin Cristo.
Je müleka nnojoruleje nusoꞌiraain aaꞌin Cristo, nnojotsüjaꞌa kasain saapüinjatüin jümüin tü nüchiki waküjakat jümüin. Akaajaa neꞌe sukuaippa tü jünoulakalüya.
Müleka matüjüinreje osoꞌirawaa saaꞌin wayuu, nnojoishije nüsoꞌireꞌerüin aaꞌin Jesucristo chi Nüchonkai Maleiwa, je alawaaje neꞌe tü waküjakat jümüin nüchiki chi Maleiwakai sünain nüsoꞌireꞌerüin naaꞌin chi Nüchonkai.
Müleka shiimüinreje sünain matüjüin osoꞌirawaa saaꞌin wayuu, nnojoishije osoꞌiraain aaꞌin Cristo.
Je müleka nnojoruleje nusoꞌiraain aaꞌin Cristo, nnojotsüjaꞌa kasain saapüin jümüin tü jünoulakat, je nnojotsüjaꞌa alaꞌajaanüin jaainjala juulia,
otta na juwalayuu anoujakana nünain Cristo eekai ouktüin, amülouishiijaꞌa naya.
Müleka nnojoruleje shiimüin sünain süsoꞌiraainjatüin waaꞌin süchikijee ouktaa, nnojolujaꞌa mata kasain anain apüla wanoujain nünain Cristo.
Je jooluꞌu tamüshii paala jia süka süpüshua taaꞌin: Shiimüin maꞌi sünain nüsoꞌiraain aaꞌin Cristo süchikijee ouktaa. Je sükajee süsoꞌiraain naaꞌin, watüjaa aaꞌut sünain süsoꞌiraainjateerüin waaꞌin wayakanaya süchikijee ouktaa.
Soto jaaꞌin nüchiki Adán paala sümaiwa. Ouktüshi nia saaliijee naainjala. Maleeirümaꞌaka ouktüin wayuu süpüshua saaꞌu saainjala maa aka naaꞌin. Otta nünainjee Cristo, suuntüin jooluꞌu wayuu katüin soꞌu. Osoꞌiraajeerü waaꞌin waya anoujashiikana wapüshua süka wanaawajiraain waaꞌin nümaa.
Osoꞌiraasü naaꞌin Cristo palajana. Je osoꞌiraajeerü waaꞌin wayakanaya süka nüpüshin waya. Je sükajee süsoꞌiraain naaꞌin palajana, watüjaa aaꞌut sünain süsoꞌiraainjateerüin waaꞌin soꞌuweena tü kaꞌi niitaainjateetkat oꞌu nüchikua.
Süchikijee nüleꞌejüin Cristo, aluwataajeechi nia süpüla nükanajüinjanain na nüꞌünüükana. Jaꞌitaina pülashin na sülaülakana yolujaa, akanajuweena napüshua nütüma. Je süchikijee nükanajüin na nüꞌünüükana napüshua, ooꞌulaa meeria tü ouktaakat nütüma. Je wayakana anoujashiikana, sünainjee wayain nüpüshin Cristo, oꞌuneena waya nütüma nümaꞌanamüin chi Washikai Maleiwa chaa iipünaamüin eere nuluwataain. Ajaꞌlajaa meeria tü kasa weꞌrakat yaa mmoluꞌu je tü chakat chaꞌaya iipünaa sirumatuꞌu soꞌuweena tia kaꞌikat.
Ashajünüsü paala süchiki tüü: “Akanajuweerü tü kasakat süpüshuaꞌaya süpüla jüüjüüinjatüin shia nümüin Cristo”. Mayaasüje “kasa süpüshua” sümüin tü pütchikat, nnojotsü aashajaain nüchiki chi Maleiwakai sünain jüüjüüinjachin nümüin Cristo. Saaꞌu pülashin chi Maleiwakai, nia akanajitka Cristo tü kasakat süpüshua.
Je jüüjüüpa kasakat süpüshua nümüin Cristo chi Nüchonkai Maleiwa, jüüjüüjeechi nia nümüin chi Nüshikai. Nieechikalaka Maleiwa laülaain saaꞌu kasakat süpüshuaꞌale.
Soto jaaꞌin sukuaippa tü wayuu manoujainsatkalüirua oꞌoojakana namüin na eekai ouktüin. Müleka matüjüinreje osoꞌirawaa saaꞌin wayuu süchikijee ouktaa, nnojotsüje naaꞌinrüin shia.
Je müshia tayakai, mayaainje takaaliijünüin nütüma chi Wasenyotsekai Jesucristo süpüla taꞌyataainjachin jaꞌaka, teꞌrüin müliaa sünainjee. Müleka matüjüinreje osoꞌirawaa saaꞌin wayuu, nnojoishije taya achecherüin taaꞌin suꞌunnaa tia
ooꞌulaka suꞌutpünaa tü neꞌralakat wayumüin tamüin na wayuu jashichikana tamüin yaaya Éfeso. “Anashii wemiꞌijaale neꞌe, süka sülüꞌülüin wakalia süpüla ouktaa”, müshije neꞌe taya jümüin.
Nnojo jaapaain pütchi eekai müin aka tüü.
Anakaja müleka japüire jia saaꞌu tü kasa mojusü jaaꞌinrakat, süka eeyülüinya wayuu eekai manoujain nünain chi Maleiwakai jaꞌaka. Juuꞌulaa jumaala suulia kaainjalaa je suulia jüüjüüin jia namüin na ekirajüliikana sünain alawaa süchiki tü osoꞌirawaakat aaꞌin sütüma wayuu.
Jooluꞌu, naya tasouktajanaka eꞌipajee na asakitkana sünain jamüinjatüin nukuaippa chi Maleiwakai sünain nüsoꞌireꞌerüin saaꞌin wayuu, je sünain jamüinjatüin sukuaippa wane wayuu süchikijee süsoꞌiraain saaꞌin.
Naꞌalainyaakai saaꞌin tamüin türa asakiraakat. Soto jaaꞌin sukuaippa wane waüyee süchikijee sojoitünüin mmaapü. Müleka nnojorule süpottüin tü sütakat, nnojoleerü osotüin shia.
Tü ojoitünakat yaa mmaapü, nnojotsü shiain tü pünajütkat, shia tü waüyeekat neꞌe, maa aka maikki je pitshuushi.
Chi Maleiwakai, niꞌitaain tü pünajütkat sünain naataꞌawain sukuaippa nütüma.
Akaajaa waya wayuukana, naatajatü wakuaippa suulia mürüt, suulia wuchii ooꞌulaka suulia jime. Naataꞌawai sukuaippa kasa süpüshua.
Akaajaa tü kasa anakat maꞌi weꞌrüin chaa iipünaa, naata sukuaippa suulia tü weꞌrakat anain maꞌi yaa mmaluꞌu.
Naatajatü nukuaippa chi kaꞌikai suulia nukuaippa chi kashikai. Akaajaa tü jolotsükalüirua, eesü eekai miyoꞌuin noꞌu sünain chuwatüin, je eesü eekai joꞌuuchoin noꞌu.
Akaꞌaya wayakana, pejepa waya süpüla ouktaa, matsüinsat waaꞌin. Otta wojoitünapa süchikijee ouktaa, ajaꞌlajaasü tü weꞌirukukat yala, je mojutsat sütüma wayuu süka sajaꞌlajaaitpain. Otta soꞌuweena tü kaꞌi süsoꞌiraainjatkat oꞌu saaꞌin wayuu, eeꞌiranajaweerü wakuaippa süpüla nnojolüin sajaꞌlajaain. Katsüinjeerü waaꞌin. Je kojuteena waneepia waya süpüla kaꞌikat süpüshua nütüma chi Maleiwakai.
Tü sükuaippakat wayuu yaa mmaluꞌu, naata suulia akuaippaa chaꞌaya iipünaa nümaꞌana chi Maleiwakai. Keꞌirukushii waya kataiwaꞌaya woꞌu yaa mmaluꞌu, otta süchikijee süsoꞌiraainjatüin waaꞌin, eeꞌiranajaweerü wakuaippa süpüla katüinjatüin woꞌu nümaa chi Maleiwakai waneepia.
Je Adán, aapünüsü kataa oꞌu nümüin, maa aka sümakat tü ashajuushikat: “Akumajünüshi Adán, chi palajachikai wayuu, sünain saapünüin kataa oꞌu nümüin”. Otta Cristo, nia aapaka kataa oꞌu sümüin wayuu.
Chi eweetakai palajana, nia Adán. Müshi aka saaꞌin wayuu süpüshua yaa mmaluꞌu sünain naapünüin amüin kataa oꞌu. Je chi eweetakai chiirua, nia Cristo. Nümaꞌanajeejachi nia chi Maleiwakai je antüshi süpüla naapüinjachin kataa oꞌu sümüin wayuu.
Kataiwaꞌaya woꞌu, müshii aka waya naaꞌin Adán sünain wayuuin waya. Je süsoꞌiraapeena waaꞌin, meena aka waya naaꞌin Cristo, süka shiiꞌiranajaajeerüin wakuaippa süpüla ayateenain waya nümaa chaꞌaya iipünaa.
Tawalayuwaa, tamüshii paala jia jüchikua: Sünain wayuuin waya, ajaꞌlajaajeerü tü weꞌirukukat ouktapa waya. Je müleka nnojorule shiiꞌiranajaain wakuaippa, nnojoleena waya ayatüin nümaa chi Maleiwakai waneepia chaa eere nuluwataain.
Taküjeerü achiki jooluꞌu jümüin tü nnojotkat atüjaanüin aaꞌu paala: Eejeena eekai kateenain noꞌu wanaa sümaa nüleꞌejüin Cristo. Je waya anoujashiikana eekai kateenain woꞌu nüpüla, namaa na eekai ouktüin paala, eeꞌiranajaweerü wakuaippa waapapa shiꞌira wane jontoroyoi chajee iipünaajee. Osoꞌiraajeerü naaꞌin na eekai ouktüin sümaa shiiꞌiranajaweerüin nakuaippa. Je wayakana katakana oꞌu, eeꞌiranajaa meeria wakuaippa wanaa namaa, süpüla nnojoliinjanain ajaꞌlajaain wakuaippa süchikijee tia.
Müina nnojoliin ouktüin waya piantua, süka taasheerüin tü wakuaippakat suulia ajaꞌlajawaa.
Je soꞌu tü kaꞌi taasheetkat oꞌu wakuaippa suulia ajaꞌlajawaa, watüjaajeerü aaꞌu sünain nnojoleenain ouktüin waya piantua. Je soꞌu tia kaꞌikat, ekeraajeerü tü nünüiki Maleiwa makat: “Nnojo mmolüin jia seema tü ouktaakat, süka takanajüitpain shia”. Je waneꞌe:
“Nnojoliinapa jooluꞌu waya mmolüin seema tü ouktaakat, süka nükanajüitpain shia chi Maleiwakai”.
Mmotshii waya paalainka seema tü ouktaakat, süka kaainjaraliin waya wapüshua, je süka ouktajachin chi eekai kaainjaralin saashin tü nünüikikat chi Maleiwakai nüshajakat Moisés paala.
Otta sünainjee süpüshua tü naaꞌinrakat chi Wasenyotsekai Jesucristo, nükanajüitpa tü ouktaakat chi Maleiwakai wapüleerua. Jooꞌuya waapaiwa miyoꞌushaata analuꞌut nümüin saaꞌu tü naaꞌinrakat.
Tawalayuwaa, jia aikana tapüla, süka nükanajüitpain chi Maleiwakai tü ouktaakat, anakaja jüchecherüle jaaꞌin sünain anoujaa, süpüla jiꞌyataainjanain nümüin chi Senyotkai waneepia süka süpüshua jaaꞌin. Soto jaaꞌin sünain nnojoleerüin sümalajaain tü anasükat jaaꞌinrakat nümüin.
Sooꞌopünaa tü jüsakitkat anain taya sünain tü neerü akotchajünajatkat namüin na wawalayuu müliakana chaꞌaya Judea, anasü müle aka jütüma maa aka tü tamakat paala namüin na anoujashiikana suluꞌu tü outkajaaleekalüirua chaꞌaya Galacia.
Riminkoꞌuluꞌuwai, anakaja jükatarüle süpüshi tü jüntakat anain süpüla sünaajünüinjatüin napüla na juwalayuu müliashiikana. Müleka eere kasa jümaꞌana, anakaja jüsülajüle süpüshi. Jükotchajeerü shia namaꞌanajee napüshua suluꞌu tü outkajaaleekat süpülapünaa tantüin suulia jükotchajüin neꞌe shia tantapa.
Je tantapa chaꞌaya jaꞌakamüin, taapeerü wane karaloukta namüin na jüneekakana süpüla eꞌikajawaa tü jüsülainkat chamüin Jerusalénmüin, süpüla natüjaanüin aaꞌu sünain ajünalaain naya jütüma.
Je müleka anale toꞌunüinjachin wanaa sümaa noꞌunüin, anashii tamaainjanain naya.
Je toꞌunapeena jünainmüin, chapünaainjachi taya Macedoniapünaa, je süchikijee, oꞌunaa meechia taya jünainmüin.
Eeweesü takalia chaꞌaya jümaa. Taꞌatapeerü chaꞌaya jümaa shijimalaain suulia shiꞌitüin tü juyakat. Acheküshii jükaaliijain taya sünain tü cheꞌojaweetkat tamüin toꞌunapa chajee jümaꞌanajee.
Müleka toꞌunüleje jünainmüin jooluꞌu maaꞌulu yaa süpülapünaa toꞌunüin Macedoniamüin, motsoꞌojeerü neꞌe tamaꞌa jümaa. Nnojotsü tacheküin suluꞌu mayaa. Kakalieeshi taya jümaa müleka nücheküle chi Maleiwakai tapüleerua.
Otta müshia tayakai jooluꞌu, makateechi taya yaa suluꞌu tü pueulokat Éfeso, süka wainmain aꞌyatawaa tapüleerua sünain aküjaa nüchiki chi Oꞌtteꞌerüikai, mayaasüje wainmain eekai shiyouktüin tanüiki. Keraajeechi taya saaꞌin tamüin süpüla oꞌunaa sülüꞌütpa sükalia tü miꞌiraakat kanüliakat “Pentecostés”
Je nüntapeena Timoteo jünainmüin, anakaja müleka kamaneere jia nümüin, süka niꞌyataain nümüin chi Senyotkai maa aka taaꞌin tayakai.
Nnojo jiꞌiyein jia nuulia. Shia anaka aluꞌu müleka jükaaliijüle nia süpüla nüleꞌejüin nüchikua tanainmüin, je süpüla anain naaꞌin jümaa. Taꞌatapajüin nia namaa na wawalayuu oꞌunakana paala nümaa jünainmüin.
Otta müshia chi wawalakai Apolos jüsakirakai anain, nnojoishi oꞌuneein nia soꞌu kaꞌikat tia. Temeꞌejüinyaajeꞌe paala naaꞌin shiiꞌiree nuꞌuneein jünainmüin namaa na wawalayuukana. Oꞌunajachi nia naajüin soꞌu wane kaꞌi nüchekakat oꞌu nuꞌuneein.
Otta jiakana jüpüshua, anakaja jülüjüle jaaꞌin tü kaꞌi niitaainjatkat oꞌu chi Senyotkai sünain jüchecherüin jaaꞌin sünain anoujaa tü shiimüinkat ekirajünakat anain jia. Nnojo mmolüin jia seema eekai shiyouktüin jünüiki, katsüin maꞌi jaaꞌin.
Je sünain süpüshua tü kasa jaaꞌinrakat, anasü aire jüpüla tü wayuukolüirua süpüshua.
Maa aka jütüjaain naaꞌu chi juwalakai Estéfanas sümaa tü nüpüshikalüirua sünain nayain palajanain sünain anoujaa nünain Cristo jaꞌaka jiakana chakana Acaya, je sünain nakaaliijain jia anoujashiikana süka süpüshua naaꞌin, anakaja jüüjüüle jia nümüin je namüin na eekai müinya aka naaꞌin sünain naꞌyataain nümüin chi Senyotkai.
Talatüsü taaꞌin nantapaatapa tanainmüin Estéfanas, Fortunato je Acaico, na jüjütakana süpüla nakaaliijain taya. Anashii kojutule naya jütüma je wayuu eekai müin aka naya, süka katsüin taaꞌin sütüma tü naaꞌinrakat, maa aka paala jiakana natüma chaꞌaya.
Nasaküin jia na anoujashii outkajaakana yaa suluꞌu tü mmakat Asia, ooꞌulaka Aquila sümaa Priscila tü nuꞌwayuusekat, ooꞌulaka na wawalayuu koutkajaalekana namaa suluꞌu nepia sünain aꞌwaajaa chi Maleiwakai. Aishii maꞌi jia napüla.
Nasaküin jia na wawalayuukana napüshuaꞌaya yaaya suluꞌu tü pueulokat Éfeso. Anakaja jüsakiraale jüpüshua süka aijiraain jia jüpüla sünainjee anoujaa nünain Cristo.
Pütchikat tüü tasakakat aka jia, tashajala nüka tajapü, nnojotsü nüshajalain chi ashajüikai tamüin.
Soto jaaꞌin wane kasa. Chi eekai maalin chi Senyotkai nüpüla, tachuntüin nümüin Maleiwa süpüla kasalajanainjatüin nümüin nütüma. Otta wayakana, anashii wamüle waneepia, “Senyotkalee, kasataalejese püleꞌejüin maalü”.
Achunteechi jooluꞌu taya jaaꞌu nümüin chi Wasenyotsekai Jesucristo süpüla niiꞌiyatüinjatüin naꞌanasia jümüin.
Aishii jia tapüla, saaꞌu wayajiraainapain sünain tü wanoulakat nünain Cristo Jesús. Amén, shiimüin tia.
Taya, Pablo, Aluwataaushika nütüma Cristo Jesús. Chi Maleiwakai, nüneeküin taya süpüla nuluwatawaa, süka nücheküin taya süpüleerua. Otta jooluꞌu, tayakai nümaa chi wawalakai Timoteo, wasaküin jia anoujashiikana nünain Maleiwa chakana suluꞌu tü outkajaaleekat chaꞌaya Corinto otta napüshua na wawalayuukana nüchooinkana Maleiwa suluꞌu tü mmakat Acaya.
Achuntüshii waya jaaꞌu nümüin chi Washikai Maleiwa je nümüin chi Senyotkai Jesucristo süpüla neeꞌiyatüin naꞌanasia waneepia jümüin je süpüla naapüinjanain wane anaa jümüin.
Anashii waꞌwaajüle chi Maleiwakai, Nüshikai chi Wasenyotsekai Jesucristo. Nia Washikaꞌaya, amüliajaka waya. Nia Wamaleiwasekaꞌaya, akaaliijaka waya.
Je müleka müliale waya, akaaliijüneena waya nütüma süpüla wakaaliijainjatüin wayuu eekai müliain. Katsüinjeerü waaꞌin süpüla akaaliijaa wayuu, süka wakaaliijünüin palajana nütüma chi Maleiwakai.
Shiimüin sünain müliain waya sünainjee waküjain nüchiki Cristo, maa aka naaꞌin niakai müliapüꞌüin paalainka. Otta suꞌunnaa müliain waya, akaaliijünüshii waneepia nütüma chi Maleiwakai süka nümaain waya Cristo.
Akaweenia jiakana müliakana wanaa wamaa, akaaliijüneena jia sünain anoujaa süpüla jüchecherüinjatüin jaaꞌin suꞌunnaa tü müliaa jiꞌrakat, maa aka wayakana sünain wakaaliijünüin suꞌunnaa müliaa.
Jaꞌitaina jia müliain maa aka waaꞌin, watüjaa aaꞌulu sümaa nnojoleenain juuꞌulaain suulia anoujaa, süka jükaaliijünüin nütüma chi Maleiwakai wanaa wamaa.
Tawalayuwaa, taküja achiküt paala jümüin wane müliaa miyoꞌu maꞌi teꞌrakat chaꞌaya suluꞌu tü mmakat Asia sünainjee taꞌyataain nümüin chi Senyotkai. Isasü tachiki tachecherüin taaꞌin suꞌutpünaa. Ouktajachiya taya taajüin.
Shiimüin saaꞌin tamüin sünain toꞌutinnüinjachin aaꞌin sükajee kapüleein tamüin ojuittaa suulia tü müliaakat tamüiwa. Ooꞌulaka müliaakat tüü, shikirajüin taya sünain nnojolinjachin teirakaajiraain tamüin tamüiwa, niainjachi Maleiwa, chi osoꞌireꞌetkai saaꞌin wayuu.
Nuꞌtteꞌerüin taya suulia ouktaa saꞌakapünaa tü müliaakat. Je müleka müliale taya tachikua, ayateechi taya nuꞌtteꞌerüin. Tatüjaa aaꞌuchi nia sünain naaꞌinmajeechin taya waneepia suulia ouktaa.
Müinka jüchuntüle nümüin taaꞌu, wainmeerü wayuu tü aapakat analuꞌut nümüin chi Maleiwakai sünainjee tü anasü naaꞌinreetkat tamüin shiꞌipajee tü süchuntakat wayuu wainma.
Anasü saaꞌin tamüin taꞌwaataain nuꞌupala chi Maleiwakai suluꞌu taaꞌinrüin waneepia tü anasükat jümüin je sümüin wayuu süpüshua. Sükajee nnojolüin piamain takuaippa, lotüsü maꞌi tanüiki jümüin waneepia. Nnojoishi taya aashajaain pütchi taleꞌeruꞌujeejatü maa aka nekirajia na manoujainsaliikana. Je tüü, nnojotsü takajatüin, nükajatü Maleiwa saaꞌu anamiain maꞌi nia.
Jaꞌyasü maꞌi süpüshua tü tashajapüꞌükat achiki jümüin süpüla jaashajeꞌerüinjatüin shia sümaa jiyaawatüin saaꞌu. Jaꞌitairü nnojolüin jiyaawatüin aaꞌu paalainka süpüshua tü tachekakat jüpüleerua, kasataalejese jiyaawatüin saaꞌu maaꞌulu yaa, süpüla talateerüin jaaꞌin tamaa, maa aka tayakai sünain talateerüin taaꞌin jümaa, soꞌu tü kaꞌi nüleꞌejeetkat oꞌu chi Wasenyotsekai Jesucristo.
Saaꞌu jüüjüüpüꞌüin jia sümüin tanüiki, jülüjasü taaꞌin paala tanatpünaaweein jia toꞌunajachipa Macedoniamüin. Ooꞌulaka jükaaliijüinjacheechi taya talenapa tachikua chajee süpüla oꞌunaa Judeamüin. Talateerü jaaꞌin süka jiꞌrüinjachin taya tachikua.
Otta jooluꞌu, süka nnojolin taleꞌejüin paala jünainmüin chajee Macedoniajee, “Joꞌuwee aaꞌinchi” müshiija eera jia tamüin saaꞌu “Aleꞌejeechi taya” tamüin sünain maleꞌejüin taya. Müshija aka taya saaꞌin wayuu piamakai akuaippa jaajüin, eekai nnojolüin lotüin sünüiki jümüin jaajüin.
Tayakai Pablo nümaa Silas je Timoteo, shiimüin sünain lotüin wanüiki jümüin, süka lotüin nünüiki chi Maleiwakai waꞌyataakai amüin. Otta Jesucristo chi Nüchonkai Maleiwa wekirajakai achiki jümüin, matüjainsai nia aküjaa alawaa. Pansaasü nünüiki jümüin waneepia.
Je sükajee naaꞌinrüin Jesucristo süpüshua tü nüküjakat achiki chi Maleiwakai paala, “Amén, anasü maꞌi” müshii waya sünain waꞌwaajüin chi Maleiwakai saaꞌu pansaain nünüiki wamüin.
Nia chi akaaliijaka wayakana wapüshua sünain wachecherüin waaꞌin sünain anoujaa nünain Jesucristo. Nia chi aneekaka waya süpüla naapüin chi Naaꞌinkai wamüin, süpüla sütüjaainjanain wayuu waaꞌu sünain wayain nüchooin Maleiwa. Je süka eein chi Naaꞌinkai suluꞌu waaꞌin, watüjaa aaꞌuchi nia sünain naaꞌinrüinjatüin waka süpüshua tü nüküjakat achiki paala.
Müleka alawaale tanüiki, süsaleechi taya nütüma chi Maleiwakai. Nütüjaa aaꞌuchi sünain jamüin maleꞌejüinkaꞌa taya chajee Macedoniajee jünainmüin maa aka tamüin paala jümüin, suuliajana tachiajaꞌalaain jia.
¿Taluwataajeena jia pejeewa sünain anoujaa? Nnojo. Aluꞌujasa takaaliijeena jia süpüla talatüinjatüin jaaꞌin. Tü achecherajatkat jaaꞌin, nnojoleerü shiain tü taaꞌinrakat, shia jünoula nünain Cristo.
Müsü taaꞌin süchikijee toꞌunüin Corintojee: “Anakaja müleka nnojorule taleꞌejüin nanainmüin jooluꞌu suulia mojujaain naaꞌin nachikua tatüma maa aka paala wanaa sümaa chejeemaꞌain taya”.
Müleka mojuleje jaaꞌin tatüma, iseerü jüchiki talatüin taaꞌin jütüma.
Tashajüin tia karalouktakat jümüin shiiꞌiree sünouktaweein jukuaippa, suulia mojujain taaꞌin jütüma soꞌuweena tü kaꞌi tanteetkat oꞌu tachikua jünainmüin. Müleka talatüle taaꞌin, talateerü jaaꞌin wanaa tamaa. Je na talatakana atüma taaꞌin, jia jiakana.
Tashajüin shia jümüin sümaa taꞌwüira süka mojuin maꞌi taaꞌin jaalii. Nnojotsü tashajüin süpüla mojuinjatüin jaaꞌin. Süpülajatü jütüjaainjatüin saaꞌu sünain alin maꞌi jia tapüla.
Taküjainjatü jooluꞌu jümüin tü anakat süpüla jaaꞌinrüinjatüin nüka chi wayuu eꞌrakai wayumüin tamüin wanaa sümaa chejeein taya jaꞌakajee. Mojusü taaꞌin sütüma tü naaꞌinrakat, je mojusü jaaꞌin jiakanaya. Otta tü naaꞌinrakat, nnojotsü alanaain maꞌi sünain mojuin.
Sütümajee nüchiaanüin jütüma wainma jiakana anoujashiikana, eesü süpüla niyaawatüitpain saaꞌu sünain mojuin tü naaꞌinrakat.
Otta müsia jooluꞌu, anakaja motüle jaaꞌin naainjala nuulia sümaa kamaneeinjanain jia nümüin, suulia nuuꞌulaajüin suulia anoujaa sütümajee mojuin naaꞌin.
Temeꞌeja aaꞌinchii jia jooluꞌu süpüla jiiꞌiyatüinjatüin süchikua nümüin sünain alin maꞌi nia jüpüla.
Je tia tashajakat paala jümüin, tashajüin süpüla tatüjaainjanain jaaꞌu müleka joonoole sümaa tanüiki waneepia.
Müleka motüle jaaꞌin tü kasa mojusü naaꞌinrakat chi wayuukai, moteerü taaꞌin shiaꞌaya, mayaashije nnojolin kaainjalain nia toulia. Nütüjaa aaꞌuchi taya Cristo sünain motüin taaꞌin tü naainjalakat süpüla wanaawajiraainjatüin jaaꞌin.
Ee jumata jaaꞌin sünain tü mojusü naaꞌinreekat Satanás chi sülaülakai yolujaa naka na anoujashiikana sainküin mma. Motüsü waaꞌin naainjala chi wayuukai suulia nükanaꞌalüin waya Satanás.
Taküjain jooluꞌu süchiki tü alatakat tamüin wanaa sümaa toꞌunüin chajee Éfesojee. Oꞌunüshi taya palajana suluꞌumüin tü pueulokat Troas süpüla taküjainjatüin nüchiki Cristo, chi Oꞌtteꞌerüikai, chamüin je süpüla taꞌatapajüin chi tawalakai Tito sünain nüntüin tanainmüin chajee jaꞌakajee Corintojee. Wainma wayuu tapüla yapasü nütüma chi Senyotkai süpüla saapajüinjatüin nüchiki. Shiasa süka nnojolüin nüntüin Tito, ashapalaasü maꞌi taaꞌin naaꞌu. Tapütaakalaka napüla na wayuukana chajee süpüla antaa yaamüin Macedoniamüin eere eein taya maaꞌulu yaa.
Anashi maꞌi chi Maleiwakai. Jaꞌitaichi taya müliain saaꞌu taꞌyataain nümüin, taapüin analuꞌut nümüin saaꞌu nükanajuuin Satanás tapüleerua. Oꞌtteꞌenneerü wayuu sainküin mmakat süpüshua, sükajee nükaaliijain taya chi Maleiwakai sünain aküjaa nüchiki Cristo namüin.
Maa aka saaꞌu taꞌyataain naꞌaka na oꞌttaashiikana, maa aka naꞌaka na amülouishiikana, talatüsü naaꞌin chi Maleiwakai tamaa süka taküjain nüchiki Cristo namüin napüshua.
Namüin na anoujashiikana, kemeꞌeriasü saaꞌin tanüiki, süka taküjain nüchiki chi Maleiwakai sünain shiiꞌiranajaainjatüin saaꞌin wayuu nütüma. Akaajasa namüin na eekai manoujain, mojuluꞌutsü saaꞌin tanüiki namüin, süka taküjain nachiki sünain süsaleenain naya. Müleka nnojoire nükaaliijain taya chi Maleiwakai, iseerü tachiki aküjaa nüchiki chi Oꞌtteꞌerüikai saꞌakapünaa wayuu.
Nütüjaa aaꞌuchi taya chi Maleiwakai sünain taküjüin tü shiimüinkat waneepia, süka tayain aluwataaushin nütüma. Nnojoishi taya aküjain nünüiki saaꞌu neerü, maa aka saaꞌin wayuu wainma, süka nüpüshin taya Cristo.
¿Ayatshia taya aꞌwaataain suluꞌu takuaippa? Nnojo. Nnojoishi taya aꞌwaataain suluꞌu takuaippa. ¿Cheꞌojaasü tamüin karaloukta süpüla tatüjaanüinjachin aaꞌu jütüma sünain aluwataaushin taya jünainmüin maa aka saaꞌin wayuu ekirajülii maaꞌulu yaa? Nnojo. Je nnojotsü cheꞌojaain talüꞌüjain karaloukta jüshajakat.
Müshii aka jia saaꞌin wane karaloukta, süka wainmain jia chaꞌaya sünain jünoujain nünain Cristo sütüma tü taküjakat achiki. Je na wayuu atüjaakana jaaꞌu sünain jünoujain, natüjaweechi aaꞌu taya sünain aluwataaushin nütüma chi Maleiwakai, süka jünoujain sütüma tanüiki.
Sünain naapüin jüchiki, nayaawateerü aaꞌu sünain juꞌtteꞌennüin nütüma Cristo sünainjee tü shiimüinkat tekirajakat anain jia. Nnojoliishii oꞌtteꞌennüin jia sünainjee tü ashajünakat sütüma wane wayuu neꞌe, shia nütüma chi Naaꞌinkai Maleiwa. Nnojotsü sünainjeejatüin tü nüshajakat Moisés, shia süka shiiꞌiranajaain jaaꞌin nütüma Maleiwa.
Sünainjee süpüshua tü naaꞌinrakat Cristo, aꞌwaataashi taya nuꞌupala chi Maleiwakai suluꞌu tü taꞌyataapüꞌükat anain jaꞌaka.
Tountüin taaꞌinrüin tü kasa anasükat jaꞌaka sükajee nükaaliijüin taya chi Maleiwakai. Otta müleka nnojoireje nükaaliijain taya, iseerü tachiki taaꞌinrüin shia jaꞌaka.
Chi yalayalakai atüma taya süpüla taꞌyataain jaꞌaka, nia Maleiwa nümüiwa. Je tü tekirajakat anain jia, nnojotsü müin aka saaꞌin tü nüshajalakat Moisés. Süka jamüin, saaꞌu isain nachiki oonowaa sümaa, ouktüshii naya. Tekirajüin jia sünain wane pütchi jeket eꞌitaanakat nütüma chi Maleiwakai süpüla katüinjatüin soꞌu wayuu sütüma. Saashin tü pütchi jeketkat, aluwataanüshi chi Naaꞌinkai Maleiwa süpüla shiiꞌiranajaainjatüin saaꞌin nütüma.
Mayaasüje anashaatain tü nüshajalakat Moisés, alanaꞌaleesia maꞌi sünain anain tü pütchi jeketkat suulia. Soto jaaꞌin sünain nüshajüin chi Maleiwakai tü pütchi nuluwataakat anain sünain wane ipa paala sümaa naapüin shia nümüin Moisés. Warattusü maꞌi nuꞌupünaa Moisés, süka nüntüin chi Maleiwakai nünainmüin. Jaꞌitairü süchikijee neꞌe süshakajapa tü suwaralakat nuꞌupünaa, isasü süchiki shiirakaain wayuu nümüin. Chi eekai nnojolin naaꞌinrüin süpüshua tü aluwataanakat anain, ouktüshi. Otta müshiꞌiya wayakana maaꞌulu yaa, nükaaliijain waya chi Naaꞌinkai Maleiwa süpüla waaꞌinrüinjatüin tü nüchekakat wapüleerua.
Anasü saaꞌin namüin tü pütchi aapünakat paala mayaasüje eꞌitaanüin wayuu sütüma süpüla süsalaa saainjala sümaa sükatannüin nuulia Maleiwa. Otta tü pütchi jeketkat, alanaꞌaleesia maꞌi sünain anain, süka anajiraain waya nümaa chi Maleiwakai sütüma.
Tü nüküjakat Maleiwa nümüin Moisés paala sümaiwa, anasü maꞌi saashin wayuu soꞌu kaꞌikat tia. Otta tü jeket naaꞌinrakat maaꞌulu yaa, alanaꞌaleesia maꞌi sünain anain shia.
Müleka anale tü ajaꞌttüitpakat, alanaꞌaleesia maꞌi sünain anain tü majaꞌttiainjatkat.
Nnojoliishii waya mmolüin sünain aküjaa nüchiki chi Oꞌtteꞌerüikai, süka watüjaain saaꞌu sünain anajiraainapain waya nümaa chi Maleiwakai sütüma.
Nnojoliishii waya müin aka naaꞌin Moisés eꞌitaakai kuluulu nuꞌupünaanain suulia neꞌrajüin na wayuukana Israelkana tü suwaralakat nuꞌupünaa sünain süshakajüin.
Wayuukana naa, nnojotsü nayaawatüin aaꞌu tü nüchekakat chi Maleiwakai napüleerua. Maaꞌaya aka na judíokana maaꞌulu yaa. Wanaa sümaa naashajeꞌerüin tü nüshajakat Moisés, nnojotsü nayaawatüin aaꞌu. Aluꞌujasa chi judío eekai naapaain Cristo, nieechi ayaawataka saaꞌu tü nüchekakat nüpüleerua.
Akaweeria wayuu sainküin mmakat süpüshua, eekai sünoujain nünain chi Senyotkai, shiyaawateerü aaꞌu tü nüchekakat süpüleerua.
Otta chi Senyotkai, nia chi Naaꞌinkai Maleiwa aapakai wamüin taashii suulia kaainjalaa.
Je süka niain Wasenyotsein, niiꞌiratüin wakuaippa. Kooꞌomüinwaisü wamüin müinjanain aka waya naaꞌin Cristo. Je süka taashiinapain waya suulia kaainjalaa, atüjaaneechi aaꞌu chi Maleiwakai sütüma wayuu sünain naaꞌinrüin waneepia tü anasükat.
Je sükajee nülatirüin taainjala chi Maleiwakai, nüneeküin taya süpüla aküjaa nüchiki chi Oꞌtteꞌerüikai sümüin wayuu. Nnojoleechi jooluꞌu taya ooꞌulaain suulia aꞌyatawaa nümüin chi Senyotkai.
Tü tekirajakat anain jia, nnojotsü taattajaain aaꞌu juulia süka nnojolin japülin taya süka. Je nnojotsü taꞌwanajüin nünüiki chi Maleiwakai süka alawaa jümüin. Shia taküjaka tü shiimüinkat waneepia jümüin nuꞌupala süpüla tatüjaanüinjachin aaꞌu sütüma wayuu süpüshua sünain lotüin maꞌi tanüiki.
Otta müsia namüin na wayuukana amülouishiikana, nnojotsü jaꞌyain maꞌi tü nüchikikat chi Oꞌtteꞌerüikai taküjakat namüin. Isasü nachiki nayaawatüin saaꞌu, süka nnojoliin nanoujeein tü shiimüinkat. Satanás, chi aluwataakai saꞌaka wayuu manoujainsat, nüsürülüin nekii suulia nayaawatüin saaꞌu. Nnojotsü nücheküin napüleerua neꞌraajüinjachin Jesucristo, chi wanaawakai nümaa Maleiwa sünain anashaatain maꞌi, suulia noꞌtteꞌennajüin nütüma.
Tü taküjapüꞌükat achiki jümüin, nnojotsü shiiꞌireejachin tayain kojutüin jütüma, shia shiiꞌiree niainjachin kojutüin jütüma chi Wasenyotsekai Jesucristo waneepia. Otta tayakai, jüchepchia neꞌe süpüla takaaliijüinjanain jia sünain anoujaa nünain.
Sükajee taapaaichipain Jesucristo, taküjeerü nüchiki chi Maleiwakai sümüin wayuu süpüshua sünain anashaatain maꞌi nia. Otta chi Maleiwakai, nia neꞌe nümüiwa nayaawataka atüma saaꞌu nüchiki chi Oꞌtteꞌerüikai. Soto jaaꞌin tü nünüikikat Maleiwa ashajünakat paala: “Anakaja müleka jaꞌyale tü kaꞌikat”, müshi. Maa aka jaꞌyain paala tü mmakat nütüma chi kaꞌikai, akaajaa jooluꞌu tü shiimainkat sünain jaꞌyain nütüma chi Maleiwakai.
Nüneeküin taya chi Maleiwakai süpüla niiꞌiyatüin sünain nükajeejatüin niakai nümüiwa tü yalayalaakat, süka nütüjaain saaꞌu takuaippa sünain matsüin taaꞌin tamüiwa. Nia alanaꞌaleeka sünain pülain nümüiwa.
Je süka eein nia tamaa, mayaainje teꞌrüin müliaa waneepia, nnojotsü ayoꞌujaain taaꞌin. Mayaasüje nnojolüin tatüjaain saaꞌu tü anasü taaꞌinrüinjatkat, nnojoleechi taya shapawaꞌain müin.
Mayaasüje jashichin wayuu tamüin sünainjee tanoujain nünain Cristo, nnojoleechi taya niyüülajüin Maleiwakai. Mayaasüje eꞌrülüin wayumüin wayuu tamüin, nnojoleechi taya amalajaain sütüma.
Kataiwaꞌaya toꞌu, teꞌrüin müliaa waneepia sünain jashichin wayuu tamüin sünain suꞌuteein taaꞌin, maa aka naaꞌin Cristo sünain nuꞌutinnüin aaꞌin. Otta sünainjee süsoꞌiraain naaꞌin Cristo, ayatshiꞌiya taya aꞌyataain nümüin mayaashije taya müliain. Jaꞌitaichi ouktüin taya soꞌuweena wane kaꞌi, müleka tachecherüle taaꞌin suꞌunnaa tü müliaa teꞌrakat maaꞌulu yaa, sütüjaajeechi aaꞌu wayuu Cristo sünain katüin noꞌu je eejeerü süpüla sünoujain nünain.
Nnojoleechi taya anujulaain suulia tü müliaakat sünainjee suꞌuteein taaꞌin wayuu, süka nücheküin chi Maleiwakai tü müliaakat tapüleerua süpüla takaaliijüinjatüin wayuu süpüshua sünain anoujaa süpüla shiiꞌiranajaainjatüin saaꞌin.
Soto jaaꞌin tü pütchi ashajünakat paala sümaiwa: “Mayaainje taashajaain süchiki müliaa jümaa, ayatajachia taya sünain anoujaa sünain nünüiki Maleiwa waneepia”. Akaꞌaya tayakaꞌiya, mayaasüje taashajaain jümaa süchiki tü müliaa teꞌrakat, nnojoleechi taya ooꞌulaain suulia anoujaa nünain Cristo sütüma.
Nnojoishi taya mmolüin seema ouktaa, süka tatüjaain naaꞌu chi Maleiwakai sünain süsoꞌiraweerüin taaꞌin soꞌuweena wane kaꞌi nütüma, maa aka nüsoꞌireꞌerüin naaꞌin chi Wasenyotsekai Jesucristo. Wayakana, otta jiakana, eenaküneena waya nütüma chi Maleiwakai chamüin süpüla eeinjanain waya nümaa Cristo sünainjee wanoujain nünain.
Nüneeküin taya chi Maleiwakai süpüla tü müliaa teꞌrakat süpüla takaaliijainjanain jia sünain anoujaa. Je nücheküin süpüleerua wainmainjatüin tü anoujasükalüirua sainküin mmakat süpüshua süpüla naapüinjanain analuꞌut nümüin sümaa naꞌwaajüin nia saaꞌu anamiain nia namüin.
Süka wainmain tü anoujasükalüirua sainküin mmakat süpüshua, nnojoleechi taya ooꞌulaain suulia aꞌyatawaa nümüin chi Senyotkai. Jaꞌitairü ashakajüin sütsüin teꞌiruku, shieerü kooꞌomüinka tamüin sütsüin taaꞌin, süka eein chi Maleiwakai tamaa.
Motsomüin neꞌe saaꞌin tamüin tü müliaa teꞌrakat maaꞌulu yaa, nnojotsü waneepiain, süka tatüjaain saaꞌu sümaa nümaajeechin taya Cristo soꞌuweena wane kaꞌi sünain talateerüin maꞌi taaꞌin nümaa süpüla kaꞌikat süpüshua. Nümaa Cristo, alanaꞌaleejeeria maꞌi sünain anasüin shia suulia tü müliaa teꞌrapüꞌükat.
¿Kasa anaka süpüla jaaꞌinrüinjatüin suulia jiyoꞌujaꞌalaain aaꞌin suꞌutpünaa tü müliaa jiꞌrakat? Anasü jülüjale jaaꞌin tü kasa chakat iipünaa eere chi Wasenyotsekai sünain eeinjanain jia nümaa. Juuꞌulaa suulia jülüjain neꞌe jaaꞌin tü kasa jiꞌrakat yaa mmoluꞌu sümüiwa. Tü weꞌrakat yaa mmoluꞌu, ajaꞌlajaajeerü soꞌuweena wane kaꞌi. Otta tü kasa chakat iipünaa, jaꞌitairü nnojolüin weꞌrüin jooluꞌu, nnojoleerü ajaꞌlajaain. Ayateeria waneepia.
Kooꞌomüinsü wamüin sütsüin waaꞌin süka watüjaain saaꞌu tü eekat wapüla süchikijee ouktaa. Mayaasüje sajaꞌlajaweerüin tü weꞌirukukat ouktapa waya, aapüneerü wamüin waneꞌewai wakua wane akuaippaa jeket majaꞌttiasat, süpüla eeinjanain waya nümaa chi Maleiwakai waneepia chaa iipünaa. Nnojoleerü aapünüin wamüin sütüma wayuu, nieechi Maleiwakai aapaka.
Süka eeyülüinya müliaa wapüla yaa saaꞌu mmakat kataiwaꞌaya woꞌu, keeꞌireesü waaꞌin saapüneein wamüin tü akuaippaa jeket iipünaajeejatkat. Je saapünapa wamüin tü akuaippaa jeketkat, ooꞌulaajeerü woulia müliaa.
Tü wakuaippa ouktajatkat soꞌuweena wane kaꞌi, eeꞌiranajaajeerü shia süpüla ayatüinjanain waya waneepia nümaa chi Maleiwakai. Shiasa jooluꞌu sünain katayülüin woꞌu, ashapataasü waaꞌin shiiꞌiree saapüneemaatüin wamüin tü akuaippaa jeketkat, süka miyoꞌuin maꞌi tü müliaa weꞌrakat.
Chi Maleiwakai kakumalakai waya, nücheküin wapüleerua nüloꞌirüin wakuaippa. Je nuluwataain wamüin chi Naaꞌinkai süpüla eeinjachin nia wamaa süpüla watüjaain saaꞌu sünain shiimainyeerüin sünain naaꞌinrüinjatüin wamüin süpüshua tü nüküjakat achiki paala.
Wachechereein jooluꞌu waaꞌin suꞌunnaa tü müliaa weꞌrakat, süka saapüneerüin wamüin wane akuaippaa jeket soꞌuweena wane kaꞌi. Nnojotsü motüinjatüin waaꞌin sünain nnojoliiyüliꞌiyain waya nümaain chi Wasenyotsekai Jesucristo chaꞌaya iipünaamüin. Katayülia woꞌu yaa mmoluꞌu eere wainmain müliaa.
Jaꞌitaichi nnojolin weꞌrüin Cristo maaꞌulu yaa, ayatsia waaꞌinrüin tü nüchekakat wapüleerua, sükajee wanoujain nünain.
Tamüshii jia tachikua: Mayaasüje keeꞌireein waaꞌin chamaateein waya nümaa chi Senyotkai chaa iipünaa, ayatsia wachecherüin waaꞌin suꞌunnaa tü müliaa weꞌrakat kataiwaꞌaya woꞌu yaa mmoluꞌu.
Müsüjeseꞌe waaꞌinrüin tü nüchekakat wapüleerua süpüla talatüinjachin nia wamaa, maa aka eeinjanain waya nümaa chaa iipünaa, maaꞌaya aka katüin woꞌu yaa saaꞌu mmakat eere wainmain müliaa.
Waaꞌinreein tü anasükat, süka washaꞌwaleꞌenneenain wapüshua nümülatuꞌumüin Cristo soꞌuweena wane kaꞌi. Asakinneena waya nütüma sünain tü waaꞌinrapüꞌükat kataiwaꞌaya woꞌu. Aapaajeena waya waneꞌewai wakua saaꞌu tü waaꞌinrapüꞌükat, müleka waaꞌinrüle kasa anasü, müleka waaꞌinrüle kasa mojusü.
Süka keeꞌireein taaꞌin sünain tü nüchekakat tapüleerua chi Senyotkai, aꞌyataashi taya waneepia nümüin sünain temeꞌejüin saaꞌin wayuu shiiꞌiree sünoujeein nünain. Nütüjaa aaꞌuchi taya chi Maleiwakai sünain nnojolin taküjain alawaa sümüin wayuu. Kasataalejese jiyaawatüin saaꞌu tü taküjakat jümüin sünain shiimüin.
Nnojotsü tashajüin tü pütchikat jümüin süpüla taꞌwaataainjachin suluꞌu takuaippa juꞌupala, shia süpüla kojuteein taya jütüma sünainjee tü kasa anasü taaꞌinrakat, wanaa sümaa jüchiaain tü wayuu ekirajütkalüirua eekai suꞌwaataain suluꞌu sukuaippa wayuu neꞌe sümaa nnojolüin sütüjaain saaꞌu tü suluꞌukot saaꞌin.
Eesü wayuu eekai maaꞌin taya saashin, otta eekai laülaain taaꞌin saashin. Tia, nnojotsü kasajatüin tamüin, süka taaꞌinrüin süpüshua süpüla kojutüinjachin chi Maleiwakai tatüma je süpüla takaaliijainjanain jia sünain anoujaa.
Süpüshua tü kasa anasü taaꞌinrakat, taaꞌinrüin süka alin maꞌi waya nüpüla Cristo süka ouktüin nia saaꞌu waainjala süpüla taashinjanain waya suulia.
Ouktüshi nia saaꞌu waainjala sümaa süsoꞌiraain naaꞌin shiiꞌiree waaꞌinreein tü anasükat waneepia. Sükajee shiiꞌiratüitpain waaꞌin nütüma, anakaja nnojoliire waaꞌinrüin tü wachekakat wamüiwa, shiainjatü tü talatakat atüma naaꞌin.
Jalia jia suulia mojujain jünüiki namüin na juwalayuukana, otta tamüin tayakaꞌiya, maa aka sünüiki eekai manoujain wamüin. Je tayakai manoujainwaꞌaya taya nünain Cristo, mojutpüꞌüsai nia tatüma maa aka sütüma wayuu manoujainsat. Je müsia jooluꞌu, nnojolüitpa taaꞌinrüin.
Waya anoujashiikana, jekennuuinapa süka waapaain Cristo sümaa wanaawajiraain waaꞌin nümaa. Ooꞌulaaitpa tü wakuaippapüꞌükat paala süka shiiꞌiratüitpain.
Je chi eeꞌiratakai wakuaippa, nia Maleiwa. Anajiraainapa waya nümaa sünainjee tü naaꞌinrakat Cristo sünain ouktüin nia waaꞌu. Je jooluꞌu, aneekünüshii waya anoujashiikana wapüshua nütüma chi Maleiwakai süpüla wemeꞌejüinjatüin saaꞌin wayuu shiiꞌiree anajiraainjatüin shia nümaa. Waküjeerü nüchiki namüin sünain nülatirüin naainjala sünainjee tü naaꞌinrakat Cristo je sünain nücheküin süpüleerua anajiraainjanain naya nümaa.
Aluwataanüshii waya anoujashiikana wapüshua nütüma chi Maleiwakai süpüla waapirüinjatüin wayuu süka nünüiki Cristo, je süpüla wemeꞌejainjatüin naaꞌin shiiꞌiree anajiraainjanain naya nümaa, maa aka tü nümakat chi Maleiwakai waneepia sümüin tü manoujainsatkalüirua süpüshua. Je tü wamakat namüin na eekai manoujain jaꞌaka: “Anakaja müleka anajiraale jia nümaa”, müshii waya.
Jaꞌitaichi maainjalain Cristo, amaünajüna amüinchi nia nütüma chi Maleiwakai maa aka wane eekai kaainjaralin. Awalaajüshi Cristo waainjala süpüla anajiraainjanain waya nümaa chi Maleiwakai nünainjee. Shiimüin sünain anajiraainapain waya nümaa nütüma.
Je jooluꞌu tayakai aꞌyataakai nümaa chi Maleiwakai, tachiajaain jia atüjaakana neꞌe naaꞌu Cristo sünain nuwalaajüin saainjala wayuu, jia mekerolüinkana sünain anoujaa nünain. Tüü, nnojoleerü kasain saapüin jümüin.
“Ekeroleena waya sünain anoujaa nünain wattaꞌa”, nnojo jümüin. Soto jaaꞌin sünain nücheküin chi Maleiwakai süpüleerua jikerolüin sünain anoujaa soꞌu kaꞌikat tüü, maa aka nümakat paala: “Je soꞌu tü kaꞌi teeꞌiyatüinjatkat oꞌu tamanee jümüin, taapeerü jünüiki süpüla toꞌtteꞌerüinjanain jia”.
Suulia mojujain sünüiki wayuu tamüin sünain nnojolüin nanoujain tü taküjakat namüin, taaꞌinreein tü anasükat waneepia noꞌupala.
Anakaja jiyaawatüle saaꞌu sünain shiimüin sünain tayain nüchepchiain chi Maleiwakai, sükajee ayatüin taya sünain anoujaa suꞌunnaa tü müliaa teꞌrakat. Mayaasüje mojuin taaꞌin sütüma tü kasa mojusü alatakat tamüin, ayatshijaꞌa taya achecherüin taaꞌin sünain aꞌyatawaa nümüin chi Senyotkai.
Mayaasüje sushutüin wayuu wainma taaꞌu, naꞌyaatüin taya, napüreesajüin taya, je jaꞌitaichi taya matunküin, meküin, ayatshiꞌiya taya aꞌyataain süka süpüshua taaꞌin nümüin chi Senyotkai.
Anakaja jiyaawatüle saaꞌu sünain tayain nüchepchiain chi Maleiwakai, sükajee wulein taaꞌin suꞌupala wayuu, sükajee tayaawatüin saaꞌu tü shiimüinkat, sükajee masütaajuin taya sünain ekirajaa tü shiimüinkat sooꞌopünaa shiyouktünüin sütüma wayuu, je sükajee kamaneein taya sümüin. Nnojoishii aiyaꞌalaashiin neꞌe naya tapüla. Shia süka eein chi Naaꞌinkai Maleiwa tamaa.
Je süka pülashin chi Maleiwakai, nükaaliijain taya sünain tekirajüin tü shiimüinkat waneepia. Jaꞌitairü mojuin sünüiki wayuu sümüin tü tekirajakat anain, nnojotsü kasajatüin tamüin sünüiki, süka taaꞌinrüin waneepia tü anasükat nuꞌupala chi Maleiwakai.
Mojutsai taya natüma sümaa mojuin nanüiki tamüin, süka taküjain alawaa naajüin. Aluꞌujasa na wayuu ayaawatakana saaꞌu tü taküjakat, kojutshi taya natüma süka nanoujain tü tekirajakat anain.
Eꞌnnaajünüshi taya natüma na kamalainkana amüin tü tekirajakat anain. Akaajasa na mamalainkana amüin tü tekirajakat anain, nnojoishi taya kasajachin namüin. Jaꞌitaichi taya noꞌuteein aaꞌin, ayatshia taya katüin oꞌu. Jaꞌitaichi taya naꞌyaatüin, nnojoishi taya ouktaleꞌeinya natüma.
Mayaasüje mojuin taaꞌin saaliijee jashichin wayuu wainma tamüin, ayatshia neꞌe taya talatüin aaꞌin. Je jaꞌitaichi nnojolin washirüin taya, aapünüsü waneepia tamüin tü cheꞌojaakat tamüin nütüma chi Maleiwakai süpüla takaaliijain jia anoujashiikana süpüla katsüinjatüin tü jünoulakat. Nnojo motüin jaaꞌin sünain shiimüin sünain tayain nüchepchiain chi Maleiwakai.
Jiakana aishiikana tapüla chakana Corinto, lotüsü tanüiki jümüin, sünain alin maꞌi jia tapüla süka süpüshua taaꞌin.
Nnojoliishii maalinsaliin jia tapüla, aluꞌusa jiakana, motsosü taalin jüpüla.
Temeꞌeja aaꞌinchii jia maa aka naaꞌin wane tachon: Anakaja aire taya jüpüla süka süpüshua jaaꞌin, maa aka alin jia tapüla.
Tosoꞌirüin paala jaaꞌin sünain wane kasa tekirajapüꞌükat anain jia paala: Sünain jiꞌyataain nümüin chi Senyotkai, nnojo wanaawajiraain jia sümaa wayuu eekai manoujain. Jiakana jüüjüükana sümüin tü nuluwataakat anain chi Maleiwakai, nnojotsü süpüla wanaawainjatüin jaaꞌin sümaa wayuu eekai shiyouktüin nünüiki. Saaꞌu juuꞌulaainapain suulia jaainjala, nnojotsü süpüla wanaawainjatüin jaaꞌin namaa na kaainjaraliikana.
¿Wanaawasü naaꞌin Cristo nümaa chi Yolujaakai? Nnojo. Müinjana wayakana anoujashiikana sünain nnojolüinjatüin wanaawajiraain waaꞌin namaa na manoujainsaliikana.
Na wayuukana manoujainsaliikana, naꞌwaajüin tü namaleiwaseyaasükat. Otta chi waꞌwaajakai wayakana, nia Maleiwa nümüiwa, matüjainsaikai ouktaa. Müshii aka waya nipia chi Maleiwakai, süka eein nia waneepia wamaa. Maa aka nümüin paala: “Kepiainjachi taya naꞌaka na anoujashiikana tanain süpüla yootüinjachin taya namaa. Nayaawateechi aaꞌu taya sünain tayain Namaleiwasein je sünain nayain tapüshin”.
Je saaꞌu eeichipain chi Maleiwakai wamaa, müsü nünüiki wamüin, tü ashajünakat paala: “ ‘Juuꞌulaa suulia jaaꞌinrüin tü kasa mojusü saaꞌinrakat tü manoujainsatkalüirua. Müleka juuꞌulaale suulia tü yarüttakat atüma jaaꞌin, kamaneejeechi taya jümüin. Jiyaawateechi aaꞌu sünain tayain Jüshin otta sünain jiain tachooin’, müshi chi Maleiwakai Pülashikai maꞌi”.
Tawalayuwaa, süka pansaain nünüiki chi Maleiwakai wamüin, anakaja wooꞌulaale suulia tü yarüttakat atüma waaꞌin, tü mojukat atüma wakuaippa. Je müleka shiimüinre kojutüin chi Maleiwakai watüma, anakaja müleka wooꞌulaale suulia kaainjalaa süpüla wuleinjatüin waaꞌin nuꞌupala.
Tamüshii paala jia jüchikua: Anakaja aire taya jüpüla süka süpüshua jaaꞌin süpüla wanaawajiraainjatüin waaꞌin süchikua. Nnojoishi taya eꞌrülin wayumüin jümüin. Nnojoishi taya aaꞌinrüin kasa yarüttakat atüma jaaꞌin. Je nnojoishii teꞌikeꞌerüin jia süka taꞌalain saaꞌu jükorolo.
Je tü taküjaitpakat jümüin, nnojotsü sünainjeejatüin kasa jaaꞌinrakat. Shia soto jaaꞌin tü tamapüꞌükat jümüin sünain alanaꞌaleeinya maꞌi sünain alin jia tapüla. Mayaasüje teꞌrüin müliaa sünainjee takaaliijain jia, mayaashije oukteechin taya, ayateena jia alin tapüla.
Tatüjaa aaꞌuchii jia sünain joonooinjanain sümaa tanüiki. Je aꞌwaataashi taya suluꞌu jukuaippa, saaꞌu jükaaliijapüꞌüin taya suꞌunnaa tü müliaa teꞌrapüꞌükat süpüla ayatüinjachin taya talatüin waneepia.
Otta tantapa yaamüin Macedoniamüin, mojusü maꞌi taaꞌin, süka nnojolin nüntüin Tito chajee jümaꞌanajee Corintojee sümaa tü jüchikikat tamüin. Ashapalaasü taaꞌin shiiꞌiree tatüjaamaateein jaaꞌu. Je sünain taküjain nüchiki chi Oꞌtteꞌerüikai yaaya sümüin wayuu, müliasü maꞌi taaꞌin süka naꞌülüjain tamüin na ayouktakana tü tanüikikat.
Otta chi Maleiwakai, akaaliijakai wayuu eekai mojuin saaꞌin, nüchecherüin taaꞌin. Ooꞌulaaitpa tü mojuukat aaꞌin toulia, süka nüntüichipain Tito.
Talatüsü maꞌi taaꞌin teꞌrapa nia sümaa taapüin nüküjala sünain jükaaliijain nia. Alanaꞌaleesia maꞌi taaꞌin sünain talatüin, süka nüküjain jüchiki tamüin sünain jusukaain tapüla, sünain jülüjain taya jaaꞌin waneepia, otta sünain mojuin jaaꞌin saaliijee tü naaꞌinrakat chia wawalakai tamüin.
Tatüjaa aaꞌuchii jia sünain mojuin jaaꞌin sütüma tü tashajakat jümüin paala. “Anasüje müleka nnojoruleje tashajüin namüin”, müsü taaꞌin süchikijee taluwataain tü karalouktakat jümüin. Otta müsia jooluꞌu, “Anasüja tü taaꞌinrakat”, müshi taya, süka motsomüin neꞌe mojuin jaaꞌin sütüma.
Mayaainje mojuin jaaꞌin sütüma tü tashajakat jümüin, joonooinapain sümaa tanüiki süpüla juuꞌulaainjanain suulia jaainjala. Je talatüsü maꞌi taaꞌin sükajee tia. Tü nüchekakat chi Maleiwakai jüpüleerua, mojuinjatüin jaaꞌin sütüma tü tashajakat jümüin sümaa nnojolüin amalajeꞌeriainjatüin tü jünoulakat sütüma.
Müleka juuꞌulaale suulia jaainjala sükajee mojuin jaaꞌin nütüma Maleiwa, oꞌtteꞌenneena jia nütüma sümaa talatüin maꞌi jaaꞌin. Akaajasa müleka mojule jaaꞌin neꞌe sünain nnojolüin juuꞌulaweein suulia jaainjala, nnojotsü kasain saapeerüin jümüin. Ayateena jia ouktüin sümaa jaainjala.
Otta jiakana jooluꞌu, süka mojuin jaaꞌin saaliijee jaainjala, osoꞌiraasü jaaꞌin sünain asouktaa saaꞌu tü tashajakat jümüin, süka jiꞌreein maꞌi taya sünain jülüjain taya jaaꞌin waneepia. Patatsü maꞌi jaaꞌin sütüma tü naaꞌinrakat chi juwalakai, sümaa jashichin jia nümüin. Je jooluꞌu, süka kasalajanaitpain nümüin jütüma tü naaꞌinrakat, atüjaana aaꞌuchii jia sütüma wayuu sünain nnojoliin kaainjalain jia wanaa nümaa.
Tia karalouktakat, nnojotsü tashajüin nünainjee chi kaainjaraikai, je nnojotsü tashajüin nünainjee chi mülia aaꞌinchikai atümaa. Tashajüin shia jümüin shiiꞌiree jiyaawatüinjatüin saaꞌu nuꞌupala Maleiwakai sünain alin maꞌi taya jüpüla.
Je jooluꞌu suꞌunnaa tü müliaa teꞌrakat, tachecherüin taaꞌin, süka tatüjaaitpain saaꞌu sünain alin maꞌi taya jüpüla. Je talatüsü maꞌi taaꞌin, süka teꞌrüin Tito sünain talatüin maꞌi nia sükajee kamaneein maꞌi jia nümüin.
Süpülapünaa taluwataain nia chaꞌaya jünainmüin, aꞌwaataapüꞌüshi taya suluꞌu jukuaippa nuꞌupala. Je jooluꞌu süka nütüjaaitpain jaaꞌu sünain shiimüin tü tamakat paala nümüin, nnojoishi taya japülin. Pansaasü tü tamakat paala nümüin, maa aka tü tekirajapüꞌükat anain jia sünain lotüin maꞌi shia waneepia.
Je Tito paalainka, naapapüꞌü achikichii neꞌe jia. Otta jooluꞌu, aishii maꞌi jia nüpüla süka niꞌraajüinapain jia. Sotüsü maꞌi naaꞌin jümanee nümüin je sünain joonooin sümaa tü nümakat jümüin süka kojutüin jütüma chi Maleiwakai.
Otta müshia tayakai jooluꞌu, talataleeichipaꞌaya maꞌi taya süka tatüjaain saaꞌu sünain joonooin sümaa tü tekirajapüꞌükat anain jia.
Tawalayuwaa, anakaja tosoꞌirüle jaaꞌin sünain nachiki na anoujashii judíokana chakana Judea, na müliakana sütüma jamü. Akaalinjünüinjana naya jooluꞌu natüma na anoujashii yaakana suluꞌu tü outkajaleekalüirua yaaya Macedonia. Na wawalayuu yaakana, nnojoliishii jiꞌiyein saaꞌu tü kasa eekat namaꞌana. Mayaasüje eein jaꞌijawaa, eein müliaa, nasülajüin süpüshi tü nantakat anain sümaa talatüin naaꞌin saaꞌu natüjaaitpain saaꞌu sünain anamiaichipain chi Maleiwakai namüin.
Shiimüin sünain nasülajalain süka naaꞌin namüiwa, nnojotsü sükajeejatüin münajalaain shia namüin. Nasülajüin tü eekat namaꞌana. Alanaꞌaleesia tü nasülajakat saaꞌin tamüin, mayaasüjeꞌe palitchoin tü namaꞌanakat.
Wainmatua nachuntüin wamüin süka süpüshua naaꞌin shiiꞌiree nakaalinjeein na anoujashii chakana Judea.
Ponusü maꞌi waaꞌin, süka naapüin palajana nakuaippa nümüin chi Senyotkai süpüla noonooinjanain sümaa nünüiki, je süka jüüjüüin naya wamüin suluꞌu tü nüchekakat chi Maleiwakai.
Otta müshiꞌiya jiakana chakana Corinto, anakaja müleka ayatüle jia sünain akotchajaa süpüla jükaaliijain na juwalayuu judíokana, maa aka paala wamüin nümüin Tito süpüla niainjachin müin jümüin.
Maa aka teꞌraajüin jia sünain anain maꞌi, sünain wayuuin lotüshii maꞌi sünain anoujaa nünain Cristo, sünain kamalain jümüin aküjaa nüchiki süka jiyaawatüin saaꞌu tü shiimüinkat, sünain wayuuin aꞌyataashii jia süka süpüshua jaaꞌin nümüin, je sünain alin maꞌi waya jüpüla waneepia, keeꞌireesü taaꞌin müinjanain jia sünain tü jüsülajalajatkat süka süpüshua jaaꞌin.
Je tü taküjaitpakat jümüin nachiki na anoujashiikana yaakana Macedonia, nnojotsü taküjain süpüla taluwataainjanain jia sünain asülajaa. Shia süpüla sotüinjatüin jaaꞌin sünain müinjanain aka jia naaꞌin sünain alin napüla chi Senyotkai.
Soto jümata jaaꞌin nüchiki chi Wasenyotsekai Jesucristo sünain nüpütüin süpüshua tü kasa anasü nünainjeejatkat chi Nüshikai süpüla nuꞌtteꞌerüinjanain jia. Otta jiakana, süka anajiraainapain jia nümaa chi Maleiwakai sünainjee tü naaꞌinrakat Cristo saaꞌu anamiain maꞌi nia jümüin, anakaja kamaneere jia namüin na juwalayuukana.
Saaꞌu jiain palajanaleꞌeinya sünain akaalinjeein na juwalayuu chakana Judea soꞌu juyakat tiainka, anasü müleka jikeraajüle jooluꞌu tapüla tü jüsülajüinjatkat. Chi eekai washirüin jaꞌaka, anashi müleka naapüle kojuya, je chi eekai müliain, anashi müleka naapüle palit.
Müleka keeꞌireere jaaꞌin jüsülajeein, talateechi chi Maleiwakai jümaa, nümaa eekai washirüin müleka naapüle kojuya, je nümaa eekai müliain jaꞌitashi aapüin palit.
Nnojotsü shiain keeꞌireein waaꞌin jüpüleerua müliainjanain jia süchikijee tü jüsülajakat namüin na juwalayuukana. Shia shiiꞌiree nakaaliijiraweein na anoujashiikana napüshua.
Süka eein jümaꞌana kasa maaꞌulu yaa, anashii müleka jükaaliijüle na müliakana aaꞌin chaꞌaya Judea süpüla wanaawajiraainjanain jia anoujashiikana chaꞌaya Corinto je na chakana Judea, sümaa nnojolüinjatüin kasain cheꞌojaain jümüin. Otta jiapa müliain, nakaalinjeena jia,
maa aka sümakat tü ashajuushikat süchiki naaꞌinmajünüin na judíokana paala nütüma Maleiwa: “Chi eekai nükotchajüin wainma eküülü, maamüinsat nümüin tü süputaalakat. Je chi eekai nükotchajüin palit neꞌe, nnojotsü cheꞌojaain eküülü nümüin”.
Taapüin analuꞌut nümüin chi Maleiwakai naaꞌu Tito, süka wanaawain naaꞌin tamaa sünain akaalinjaa jia sünain jünoula.
Kapülasü maꞌi naaꞌin tajütüin nia, süka jülüjatüjülüinya naaꞌin aleꞌejaa Corintomüin.
Je nümaa Tito, tajüteechi wane wawalakai kanüliakai maꞌi sütüma tü anoujasükalüirua sainküin tü outkajaaleekat süpüshua yaaya Macedonia sünainjee tütüin maꞌi nia sünain aꞌyatawaa nümüin chi Senyotkai.
Nia aneekünaka natüma süpüla oꞌunaa wamaa sünain eꞌikajawaa tü jüsülajüinjatkat chamüin Judeamüin. Wakaaliijeein jia chakana Corinto sünain akotchajaa tü jüsülajüinjatkat suluꞌu nünülia chi Senyotkai Jesucristo.
Süka wainmeerüin tü neerü akotchajüneetkat, keisalashii waya sünain wakotchajüin shia suulia wayoujünajüin sütüma wayuu.
Loteesü watüma sukuaippa tü waaꞌinrakat, süka waaꞌinreein tü anasükat waneepia, maa aka nuꞌupala chi Maleiwakai, otta suꞌupala tü wayuukolüirua süpüshua.
Otta tajüteechi namaa wane wawalakaꞌiya. Tatüjaa aaꞌuchi nia sünain tütüin maꞌi sünain aꞌyatawaa yaa wamaa. Je jooluꞌu, süka nütüjaainapain jaaꞌu sünain jüüjüüin jia nümüin chi Senyotkai, alanaꞌaleesia maꞌi nümüin nükaalinjeein jia sünain akotchajaa tü jüsülajüinjatkat.
Otta Tito, nia tatünajutkaꞌaya sünain niꞌyanaajiraashin tamaa sünain wakaaliijain jia sünain anoujaa. Otta na wane piamashiikana, ajünalaa naya natüma na jutkatshiikana yaaya Macedonia süpüla oꞌunaa Judeamüin, saaꞌu kojutüin Cristo waneepia natüma.
Tawalayuwaa, jia chakana Corinto, kaalin jüpüla na apünüinshiikana nantapa jünainmüin, süpüla natüjaainjatüin jaaꞌu na anoujashii kajünalakana naya sünain alin maꞌi chi Senyotkai jüpüla, je sünain shiimüin tü tamapüꞌükat jüchiki.
Jiakana chakana Corinto, nnojotsü jaꞌijaain jümüin tasoꞌirüin jaaꞌin sünain asülajaa namüin na juwalayuukana chakana Judea.
Süka jükaaliijeein maꞌi, aꞌwaataashi taya waneepia suluꞌu jukuaippa noꞌupala na wayuukana yaa Macedonia. Taküjain jüchiki namüin, jiakana chakana Acaya, sünain waneinain jia juya sünain akotchajaa. Je sütüma tü tamakat namüin, keeꞌireeitpa naaꞌin nayakana asülajaa.
Tajütüinjana jooluꞌu na apünüinshiikana wawalayuu jünainmüin süpüla nakaalinjain jia sünain akotchajaa tü jüsülajüinjatkat süpüla keraainjatüin shia jütüma. Müleka keraale shia, natüjaweerü aaꞌu na wayuu yaakana Macedonia sünain pansaain tü tamapüꞌükat jüchiki namüin sünain “yapeena naya” tamüin namüin.
Je müleka noꞌunule wane wayuuinnua tamaa Macedoniajee toꞌunapa jünainmüin, japüijeechi maꞌi taya otta japüijeena jia wanaa tamaa müleka nnojorule kettaain tapüla tü jüsülajüinjatkat, süka taashajaapüꞌüin jüchiki noꞌupala.
Müshiijese tasakajüin na tawalayuukana süpüla noꞌunüinjanain tapüleerua jünainmüin Corintomüin süpüla keraainjatüin natüma tü jüsülajüinjatkat. Anakaja jüsülajüle sümaa talataa aaꞌin, nnojotsü sükajeejalainjatüin münajalaain maꞌi jümüin.
Soto jümata jaaꞌin wane kasa: Wane apünajüi, müleka nüpünajüle wainma waüyee, wainmeerü nüꞌttia, akaajasa müleka nüpünajüle palit, nnojoleerü wainmain shia nümüin. Akaajasa jiakana, müleka jüsülajüle sümüin wayuu sümaa nnojoliin jiꞌiyein jia saaꞌu, nükaaliijeena jia Maleiwa. Otta müleka jiꞌiyere jia, nnojoleena jia nükaaliijüin.
Anakaja müleka jaapüle süka jaaꞌin waneꞌewai jukua tü jüsülajüinjatkat süpüla keraajüinjatüin shia. Nnojotsü jaapüinjatüin mojusheeka otta süka münajalaain maꞌi jümüin, süka talatüin naaꞌin chi Maleiwakai nümaa chi wayuu asülajakai süka naaꞌin.
Sükajee tia, chi Maleiwakai, naapeerü jümüin waneepia tü jükaaliijiainjatkat wayuu eekai müliain. Nnojoleerü kasain cheꞌojaain jümüin süpüla juuntüin jükaaliijain na wayuu müliakana.
Maa aka sümakat tü ashajuushikat paala nüchiki chi eekai nüsülajüin süka naaꞌin: “Wane wayuu, müleka nüsülajüle sümüin eekai müliain sünain nnojolin jiꞌiyein nia, atüjaaneechi aaꞌu waneepia sünain talatüin chi Maleiwakai nümaa”.
Chi Maleiwakai, nia aapeechika tü cheꞌojaakat jümüin süpüla jaaꞌinrüinjatüin tü anasükat sümüin wayuu, maa aka naapüin tü juyakat süpüla kooꞌomüinjatüin tü aꞌttieekat sütüma wayuu.
Nükaalinjeena jia süpüla nnojoliinjanain jiꞌiyein jia suulia eekai müliain. Je jooluꞌu weꞌikapeena tü jüsülajüinjatkat chamüin Judea, aapeerü wayuu analuꞌut nümüin chi Maleiwakai jaaꞌu.
Je soꞌuweena tü kaꞌi süntinneetkat oꞌu tü jüsülajüinjatkat namaꞌanamüin na nüpüshikana chi Maleiwakai chakana Judea, aapünayaa meerü analuꞌut nümüin chi Maleiwakai natüma na anoujashiikana eekai eein saaꞌu nakaaliijünüinapain na juwalayuukana chaꞌaya suꞌunnaa tü müliaa neꞌrapüꞌükat.
Sünainjee jüsülajüin namüin na wayuu müliakana aaꞌin, nayaawateerü aaꞌu sünain jüüjüüin jia nümüin Cristo je joonooin sümaa nünüiki. Je naꞌwaajeechi chi Maleiwakai sünainjee tü jaaꞌinrakat sünain jükaaliijain naya ooꞌulaka wayuu eekai eein neꞌe.
Je achunteena naya jaaꞌu süka süpüshua naaꞌin, süka aliinapain maꞌi jia napüla. Nayaawateerü aaꞌu sünain niain Maleiwa kakajatüin tü jünainjeejatkat saaꞌu anamiain nia sümüin wayuu süpüshua.
Soto jaaꞌin wane kasa. Eesü wayuu eekai saapüin kasa anasü. Otta Maleiwakai, alanaꞌaleesia maꞌi tü naapakat wamüin suulia kasakat süpüshua. Naapüin wamüin Jesucristo chi Nüchonkai, tü soteekat waaꞌin waneepia nümüin Maleiwa.
Nnojotsü shiain takuaippain maa aka nakuaippa na ekirajüliikana sünain alawaa. Ayoujünüshi taya natüma sünain yaletayaain taaꞌin wanaa sümaa wattain taya juulia naajüin je sünain manüleꞌoyaain taya wanaa sümaa jümaain taya naajüin. Cristo, sünain niain chi Nüchonkai Maleiwa, nnojoishi yaletayaain aaꞌin suulia wayuu. Shia eeka kamaneein maꞌi nia sümüin. Akaꞌaya neꞌe takuaippa jümüin.
Tachuntüin jümüin nnojoliinjanain joonooin sümaa nanüiki na ekirajüliikana sünain alawaa, suulia jashichijüin taya jümüin tantapa chamüin jaꞌakamüin. Akaajaa müleka masütaajule naya sünain neꞌreein wayumüin tamüin, tayeechi majiraaka namaa.
Wayakana anoujashiikana, mayaashiije kepiain waya saꞌaka wayuu kaainjarannuu, anashii müleka nnojoliire eꞌrüliin waya wayumüin sümüin wayuu maa aka tü naaꞌinrakat tamüin na ekirajüliikana sünain alawaa.
Sünain nnojolüin lotüin tü nekirajakat anain, eesü süpüla tanouktüin shia, nnojotsü sükajeejatüin kekiin taya, shia sükajee nükaaliijain taya Maleiwa.
Tountüin teeꞌiyatüin sümüin wayuu süpüshua sünain nnojolüin shiimüin tü nekirajakat anain na ekirajüliikana sünain alawaa. Mayaainje naꞌwaataain suluꞌu atüjawaa saaꞌu tü nümakat Maleiwa, nnojotsü shiimüin tia. Tachiajaain wayuu wainma suulia kapülajüin naaꞌin tü alawaa nekirajakat anain na wayuukana. Müleka nooꞌulaale tü alawaa aküjünakat namüin, eesü süpüla noonooin nachikua sümaa nünüiki Cristo.
Süchikijee tekeraajüin süpüshua tü aꞌyatawaakat tapüleerua jaꞌaka süpüla takaaliijain jia sünain tü jünoulakat, kasalajaneerü tatüma sümüin wayuu süpüshua chaꞌaya eekai nekirajüin sünain alawaa.
Mojusü maꞌi taaꞌin jaalin süka jüüjüüinapain jia namüin na ekirajüliikana sünain alawaa, süka anain maꞌi tü nekirajakat anain saaꞌin jümüin. “Wayakana, waya ajütünaka neꞌe wamüiwa nütüma Cristo”, mapüꞌüshii naya jümüin sünain aꞌwaatawaa suluꞌu nakuaippa. Anakaja natüjaale saaꞌu sünain tayain wane ajütüüshiya.
Jütüjaa aaꞌuchi taya sünain nnojolin taꞌwaataapüꞌüin suluꞌu takuaippa. Aluꞌujasa jooluꞌu, aꞌwaataajeechi taya suluꞌu takuaippa sünain nnojolin japülin taya, sünain nuluwanaajalain taya chi Senyotkai süpüla takaalinjainjanain jia sünain anoujaa. Je nnojoleerü amalajaain jünoula sütüma tü tekirajakat anain jia.
Je tü tashajakat jümüin, tashajüin süpüla takaalinjainjanain jia sünain anoujaa, nnojotsü süpülajatüin mmolüinjanain jia teema sükajee tü tashajakat jümüin.
Tatüjaaitpa aaꞌu tü namakat na ekirajüliikana sünain alawaa sünain nayoujain taya. Müshii naya: “Pablo, wanaa sümaa wattain nia, emetutsü nünüiki sünain nüchiajaain waya süka tü nüshajakat wamüin. Otta wanaa sümaa eein nia wamaa, nnojotsü müin aka nünüiki suluꞌu tü nüshajakat wamüin, sünain nnojolüin kamalainkai saaꞌin wamüin”, müshii naya tamüin.
Shiimüin sünain tatüjain achiajawaa süka tü tashajakat jümüin yaa wattajee. Otta tantapa jünainmüin, nayaawateechi aaꞌu taya na wayuukana sünain tatüjain achiajawaa süka tanüiki noꞌupalaya.
Mayaasüje taꞌwaataain suluꞌu takuaippa, nnojoishi taya müin aka naaꞌin na ekirajüliikana sünain alawaa. Aꞌwaataashii naya suluꞌu nekirajüin tü shiimüinkat saaꞌin namüin. Nnojotsü shiimüin tü nekirajakat anain, müsia aka neꞌe saaꞌin tü nekirajakat anain na natünajunnuukana sünain alawaain shia. Nnojotsü anain tü naaꞌinrakat.
Tü taꞌwaataakat aluꞌu, shia tü taꞌyataainkat jaꞌaka, süka naapajalain tamüin shia chi Maleiwakai, je süka niain aluwataain taya chamüin eere kepiain jiakana. Müleka nnojoireje niain aapüin tamüin tü taꞌyataainkat, nnojoishije taya aꞌwaataain suluꞌu takuaippa.
Aꞌwaataashi taya suluꞌu takuaippa süka tayain chi antakai wattamüin jünainmüin chamüin Corintomüin sünain aküjaa nüchiki Cristo, chi Oꞌtteꞌerüikai. Müleka nnojoireje tantüin jünainmüin, nnojoishije taya aꞌwaataain suluꞌu takuaippa.
Tü taꞌwaataakat aluꞌu, shia tü taꞌyataainkat jaꞌaka, nnojotsü niꞌyataain wane wayuu naatajachi. Otta müsia jooluꞌu, wanaa sümaa emetutpa jia sünain anoujaa, keeꞌireesü maꞌi taaꞌin oꞌunaa wattamüin juulia sünain aküjaa nüchiki Cristo.
Je keraapa taꞌyataain jaꞌakajee, oꞌuneechi taya suluꞌumüin wane mma wattamüin sünain aküjaa nüchiki chi Oꞌtteꞌerüikai eere nnojolüin saapünüin nüchiki, süka taneekünüin süpüla aküjaa nüchiki Cristo chaꞌaya eere nnojolin nüntüin wane aküjai, süpüla nnojolinjachin taꞌwaataain suluꞌu naata aꞌyataalee.
Ekirajünüshii waya paala wapüshua sütüma wane ashajuushi, müsü mayaa: “Nnojo juꞌwaataain suluꞌu jukuaippa. Aluꞌusa shiale juꞌwaataain aluꞌu tü naaꞌinrakat chi Maleiwakai jümüin”.
Chi wayuu aꞌwaataakai suluꞌu nukuaippa neꞌe nümüiwa, nnojotsü kasain saapüin nümüin süpüla talatüinjachin chi Maleiwakai nümaa. Aluꞌujasa müleka shiale naaꞌinrüin tü nüchekakat chi Maleiwakai nüpüleerua, shiimüin sünain talatüin chi Maleiwakai nümaa.
Jia kapülakana aaꞌin tü namakat na ekirajüliikana sünain alawaa, anakaja nnojorule jiyouktüin tü tamüinjatkat jooluꞌu jümüin.
Nücheküin chi Maleiwakai jüpüleerua sünain maainjalainjanain jia nuꞌupala soꞌu tü kaꞌi nüntajatkat oꞌu Cristo nüchikua. Je sükajee tia, jülüjasü taaꞌin waneepia jukuaippa süpüla lotüinjanain jia sünain tü jünoulakat, süka taneekünüin süpüla takaalinjainjanain jia sünain anoujaa.
Nnojotsü anain taaꞌin jaaꞌu müleka juuꞌulaale suulia jüüjüwaa nümüin Cristo, maa aka saaꞌin Eva nütüma Satanás paala sümaiwa sünain nnojolüin jüüjüüin nümüin Maleiwa.
Shiimüin sünain jaapajeein maꞌi nanüiki na antakana jaꞌakamüin sünain aküjaa alawaa. Mayaainje naküjain nüchiki Jesús jümüin, nnojotsü wanaawain tü naküjakat sümaa tü waküjapüꞌükat jümüin. Mayaainje naküjain nüchiki chi Naaꞌinkai Maleiwa jümüin, wane sümüin suulia tü waküjapüꞌükat. Je mayaainje nekirajüin jia sünain süchiki wane oꞌtteꞌennaa, nnojotsü wanaawain sümaa nüchiki chi Oꞌtteꞌerüikai wekirajapüꞌükat anain.
Otta na aküjaliikana alawaa, müshii: “Alanaꞌaleeshiꞌiya maꞌi waya sünain wayain anain süka shiimüin wayain Aluwataaushin nütüma Cristo”. Otta saaꞌin tamüin, nnojoliishii nayain alanaain toulia.
“Nnojotsü kamalain nünüiki Pablo wamüin”, müshii naya tamüin. Otta jia aapajapüꞌükana tanüiki, jütüjaa aaꞌuchi taya sünain tayaawatüin saaꞌu tü shiimüinkat nikirajapüꞌükat anain Cristo.
“¿Jamüshi Pablo nnojoikaꞌaka nuchuntüin sujut niꞌyataain sünain nikirajüin jia maa aka nakuaippa eekai yalayalain sünain ekirajaa? Wayuu eꞌrüi wayumüin nia jümüin”, müshii na ekirajüliikana sünain alawaa. Nnojoishi taya eꞌrülin wayumüin jümüin. Taküjapüꞌüin nüchiki chi Oꞌtteꞌerüikai jümüin sünain nnojolin tachuntüin sujut taꞌyataain jümüin, süka kojutüin jia tatüma.
Tü cheꞌojaakat tamüin wanaa sümaa takaalinjain jia, asülajünüsü natüma na anoujashiikana wane namüin juulia, maa aka na yaajeꞌewaliikana Macedonia. Nnojotsü tayouktüin tü naapakat tamüin. Je süka eein tü teküinjatkat aaꞌu natüma, nnojoishi taya achuntüin jümüin. Je müichia taya machuntüin jümüin.
Anasü tamüin taꞌwaataain jooluꞌu suluꞌu nnojoipüꞌüin tachuntüin sujut taꞌyataain jümüin. Eesü süpüla taꞌwaataain, süka sütüjaain saaꞌu wayuu süpüshua chaꞌaya suluꞌu tü mmakat Acaya sünain lotüin takuaippa sünain aküjaa nüchiki Cristo jümüin.
¿Jamüshi saaꞌin jümüin nnojoipüꞌükaꞌa tachuntüin sujut taꞌyataain jümüin? ¿Shia süka maalin jia tapüla? Nnojo. Nütüjaa aaꞌuchi taya chi Maleiwakai sünain alin maꞌi jia tapüla.
“Wanaawashii waya nümaa Pablo sünain waꞌyataain nümüin chi Senyotkai”, müshii na aküjaliikana alawaa jümüin sünain naꞌwaataain suluꞌu nakuaippa. Süka müin aka saaꞌin wayuu süpüshua naya sünain saapünüin sümüin sujut shiꞌyataain, nnojoliishii naya wanaawain tamaa. Je suulia majüin aka naaꞌin taya, nnojoleerü tachuntüin sujut taꞌyataain jümüin.
Jaꞌitaina müin na ekirajüliikana sünain alawaa sünain maa: “Waya Aluwataaushikaꞌaya nütüma Cristo”, aküjashiꞌiya neꞌe naya alawaa waneepia sünain nekirajüin jia. Nnojoliishii aneekuushin nütüma chi Wasenyotsekai. Nooꞌulaküin tü wakuaippakat süpüla müinjanain aka waya na Aluwataaushikana.
Soto jaaꞌin nukuaippa Satanás, sünain nuuꞌulaküin nakuaippa na aapiee chajeꞌewaliikana eejee Maleiwa shiiꞌiree wanoujeein nünüiki.
Süka jütüjaain saaꞌu nukuaippa Satanás, nnojoleerü patatüin jaaꞌin sütüma nanüiki na nüchepchiakana aküjaliikana alawaa jümüin. Nooꞌulaküin wakuaippa wayakana nüchepchiakana Maleiwa shiiꞌiree wanoujeein nanüiki. Shiimüin sünain süsaleenain naya mapeena nütüma Maleiwa.
Nnojoishi taya joꞌuweein aaꞌin sünain taꞌwaataain suluꞌu takuaippa. Mayaashije maaꞌin aaꞌin taya jaajüin, anakaja jaapajüle tanüiki maa aka jaapajüin nanüiki na ekirajüliikana sünain alawaa wanaa sümaa naꞌwaataain. Sünainjee tü naaꞌinrakat chi Maleiwakai tamüin, ayateechia taya sünain aꞌwaatawaa suluꞌu takuaippa yaa suluꞌu tü tashajakat jümüin.
Aluꞌujasa na ekirajüliikana sünain alawaa, aꞌwaataashii naya waneepia suluꞌu tü naaꞌinrakat neꞌe namüiwa. Süka nnojolüin anain waꞌwaataale suluꞌu wakuaippa wamüiwa neꞌe, meechi aka taya naaꞌin wane wayuu maaꞌinkai aaꞌin müleka ayatüle taya sünain aꞌwaatawaa suluꞌu takuaippa juꞌupala, nnojoleechi taya müin aka naaꞌin chi Senyotkai.
Saaꞌu kekiin maꞌi jia jaajüin, ¿jamüshii jaapajeekaꞌa tü alawaa naküjakat na wayuu maaꞌinkana aaꞌin?
Kapülasü jaaꞌin tü naküjakat jümüin, jaꞌitaina jia naluwataain müin aka saaꞌin wane nachepchia, jaꞌitaina neꞌikeꞌerüin jia shiiꞌiree naꞌluwajeein tü kasa eekat jümaꞌana, jaꞌitaina pülain aaꞌin juulia sünain neꞌrüliin wayumüin süka nanüiki jümüin.
Otta müshiꞌiya wayakana, nnojoipüꞌüshii müin aka na ekirajüliikana sünain alawaa, na eꞌrüliikana wayumüin jümüin jooluꞌu. Mayaashije maaꞌin aaꞌin taya jaajüin, anakaja jaapajüle tanüiki. Saaꞌu naꞌwaataain na wayuukana suluꞌu nakuaippa sünain ajünalaain nütüma Cristo naajüin, nnojoleechi taya japülin müleka taꞌwaataale suluꞌu takuaippa wanaa namaa.
¿Wayuu hebreo naya? Wayuu hebreo tayaꞌaya. ¿Wayuu Israel naya? Wayuu Israel tayaꞌaya. ¿Nuuꞌuliwoꞌu naya Abraham? Nuuꞌuliwoꞌu Abraham tayaꞌaya.
(Aishaꞌajaa, nnojotsü tacheküin aꞌwaatawaa suluꞌu takuaippa maa aka wane wayuu eekai maaꞌin naaꞌin.) ¿Nüchepchia Cristo naya? Alanaꞌaleesia maꞌi sünain anain tü taꞌyataainkat nümüin Cristo suulia tü naꞌyataainkat nayakana naajüin, süka teꞌrapüꞌüin tü müliaakat waneepia saaliijee aküjaa nüchiki. Püreesashi taya kojuyatua. Aꞌyaatünapüꞌüshi taya emetut, ouktajachichi taya sütüma.
Jaꞌraitua taya aꞌyaatünüin süka paaꞌata natüma na judíokana laülaayuukana. Apünüintuawai shikii mekietsalümüin tü wwatuakat aꞌyaatüshi.
Otta apünüintuaichi naꞌyaatüin taya na laülaayuukana Romajeꞌewaliikana süka sütüna wunuꞌu. Je wwatua, süꞌitüin taya wayuu wainma süka ipa shiiꞌiree suꞌuteein taaꞌin. Je sünain taküjain nüchiki Cristo sümüin wayuu sainküin mmakat süpüshua, oꞌunüshi taya wainmatua chaa waneemüin saꞌata palaakat. Maa aka apünüintua sükua, shimetuuin tü weꞌejenakat wamaa sünain müliain maꞌi waya. Je apütünüshi taya shiroku palaakat tamüiwa wane kaꞌi sünainmüin wane ai.
Okolojoopüꞌüshi taya waneepia. Jaꞌitaichi taya mmolüin aaꞌin seema alataa waneemüin saꞌata süchi eekai miyoꞌu maꞌi, ayatshiaꞌaya taya alatüin. Je wanaa sümaa waraittüin taya sainküin mma, eipinnapüꞌüshi taya natüma na tapüshikana judíokana ooꞌulaka natüma na “gentilekana”. Suꞌuteepüꞌü aaꞌinchi taya wayuu shiiꞌiree suꞌuwajeein taya. Eepüꞌüshii eekai jashichin tamüin suluꞌu tü pueulokat ooꞌulaka sainküin mmakat ooꞌulaka sünain oꞌunaa shirokupünaa palaakat. Otta suluꞌu tü outkajaaleekalüirua, jashichipüꞌüshii tamüin na anoujayaashiikana.
Maa akaapüꞌüle wainmale aꞌyatawaa tapüleerua, matunküinpüꞌüsai taya. Akaꞌaya wattale mma tapüleerua, müliashi taya jamü je müliashi taya miyaasü sünain oꞌunaa. Maaꞌaya aka püreesale taya, kakaꞌiyashi taya meküin, müliapüꞌüshi taya jemiai süka masheꞌin taya.
Shiimüin sünain teꞌrapüꞌüin müliaa. Otta müsia jooluꞌu, müliasü taaꞌin waneepia shiiꞌiree laülaainjanain sünain anoujaa na tawalayuukana sainküin mma.
Müleka nnojoire waneepiain wane tawala sünain anoujaa, mojeerü maꞌi taaꞌin naaliijee. Müleka kaainjarale wane tawala nütüma wane wayuu, jashicheechi taya nümüin chi kaainjalakai atüma nia.
Tü taꞌwaataainjatkat aluꞌu, shia tachiki sünain cheꞌojaain tamüin akaalinjünaa nütüma chi Maleiwakai. Taꞌwaajüin chi Maleiwakai, Nüshikai chi Wasenyotsekai Jesucristo, süka takaalinjünüin nütüma waneepia. Taküjeerü jooluꞌu jümüin süchiki tü alatakat tamüin sümaiwa paala, jütüjaaiwa saaꞌu sünain cheꞌojaain tamüin akaalinjünaa nütüma chi Maleiwakai. Sünain taküjeerüin tü süchikikat jümüin, nütüjaa aaꞌuchi taya chi Maleiwakai sünain nnojolinjachin taküjain alawaa.
Eejachi taya suluꞌu tü pueulokat Damasco. Je süka tekerolüichipain sünain anoujaa, jashichishii na laülaashii judíokana tamüin. (Otta chi aluwataashikai wayuu süpüshua soꞌu kaꞌikat tia, nia chi kanüliakai Aretaskai münüin.) Na laülaashii judíokana, nachuntüin nümüin wane sülaülakai mma süpüla nuluwataain wane surulaalüirua tanainmüin sünain nataꞌülirüin taya.
Otta tayakai, ashakatinnüshi taya suluꞌu wane shaaula suluꞌupünaa wane wentaana süpütchoꞌumüin tü sükulaatsekat tü pueulokat. Shiimüin sünain niain Maleiwa akaaliijakai taya süpüla ojuittaa.
Taküjeerü jooluꞌu jümüin süchiki tü kasa anasü niiꞌiyatakat chi Senyotkai tamüin, sükajee süküjünayaain jümüin süchiki kasa anasü natüma na ekirajüliikana sünain alawaa. Ayateechia taya aꞌwaataain suluꞌu tia, mayaasüje nnojoleechin kojutüin taya jütüma sünainjee aꞌwaatawaa.
Taya shiimüinshikaꞌaya maꞌi sünain anoujaa nünain Cristo. Je müirü aka poloo pienchimüin juya, ayalennüshi taya chaa sirumatuꞌumüin eemüin chi Maleiwakai. Nnojotsü tatüjaain aaꞌu sünain jamüin takuaippa sünain oꞌunaa. Nia Maleiwakai atüjaaka saaꞌu. Mataasü aka taꞌlapüinkai saaꞌin.
Shiimüin sünain tayalennüin chaꞌaya iipünaamüin nümaꞌanamüin Maleiwa. Nia Maleiwakai atüjaaka saaꞌu jamüin takuaippa sünain oꞌunaa. Je chaꞌaya eejeere taya, taapüin pütchi anashaatasü maꞌi, sümaa taluwataanüin sünain nnojolüinjatüin taküjain shia sümüin wayuu.
Taküjaitpa jümüin tachiki sünain toꞌuninnüin iipünaamüin, süka anain saaꞌin tamüin taꞌwaataain suluꞌu tia. Otta jooluꞌu tü taꞌwaataajeetkat aluꞌu juꞌupala, shia tü takuaippakat sünain cheꞌojaain tamüin akaalinjünaa nütüma chi Maleiwakai.
Müleka ayatüle sünain taꞌwaataain suluꞌu toꞌuninnüin iipünaamüin, nnojoleechi taya sümaaꞌinjüin wayuu süka shiimüin tü taküjakat. Otta nnojoleechi taya ayatüin sünain aꞌwaatawaa suluꞌu tia, suulia kooꞌomüinjain tamüin kojutuu sütüma wayuu sünainjee tia. Anashi müleka kojutule taya jütüma sünainjee neꞌe tü tekirajakat anain otta sünainjee tü kasa anasü taaꞌinrapüꞌükat.
Suulia pülajüin taaꞌin suluꞌu tü kasa anasü eeꞌiyatünüitpakat tamüin chajee sirumatuꞌujee, anasü nümüin Maleiwa müleka saapünüle tamüin wane ayuulii. Antinnüsü tü ayuuliikat tanainmüin nütüma Satanás süpüla müliainjachin taya sütüma.
“Taataa, anashi müleka pülatirüle toulia tü müliaakat”, achuntüshi taya apünüintua nümüin chi Senyotkai süka süpüshua taaꞌin.
Otta nünüiki teꞌipajee: “Süka anamiain maꞌi taya sümüin wayuu, tachechereerü paaꞌin suꞌutpünaa tü müliaa piꞌrakat. Süka pütüjaain saaꞌu sünain cheꞌojaain pümüin akaalinjünaa tatüma, alanaꞌaleejeechia maꞌi pia sünain katsüin paaꞌin tatüma”, müshi tamüin. Je jooluꞌu sünainjee tü nüküjaitpakat tamüin, aꞌwaataajeechi taya suluꞌu cheꞌojaain tamüin akaalinjünaa nütüma. Shiimüin sünain nükaalinjeechin Cristo taya süka pülashin maꞌi nia.
Keraashi joo taya süpüla teꞌrüinjatüin tü müliaakat süpüshua shiiꞌiree kojutüinjachin Cristo. Aneerü taaꞌin mayaasüje antüin ayuulii tanainmüin, mayaasüje mojuin sünüiki wayuu tamüin sümaa jashichin tamüin sünainjee tanoujain, je mayaasüje alatüin tamüin kasa mojusü sünainjee taꞌyataain nümüin chi Senyotkai. Süka tayaawatüin saaꞌu sünain cheꞌojaain tamüin akaalinjünaa nütüma Cristo, shiimüin sünain nüchechereerüin taaꞌin.
Müshi aka maaꞌinkai taaꞌin, saaꞌin tamüin, süka müin tanüiki jümüin. Aküjashi taya süchiki takuaippa jümüin, süka nnojolin kojutüin taya jütüma maa aka naaꞌin na ekirajüliikana sünain alawaa sünain nayain kojutüin jütüma. Yalayalashii naya naajüin saaꞌu nayain aluwataaushin nütüma Cristo naajüin. Otta tayakai, mayaashije nnojolin jamajachin taya jümüin, nnojotsü shiimüin sünain nayain alanaain toulia.
Jütüjaa aaꞌuchi taya sünain tayain Aluwataaushin nütüma Cristo sünainjee tountüin taaꞌinrüin tü kasa nütüjakat apüleerua Maleiwa nümüiwa, maa aka anain wayuu tatüma. Je nükaaliijain taya Maleiwa süpüla taaꞌinrüinjatüin kasa eekai müin aka tia juꞌupala shiiꞌiree jünoujeein nünain.
Eesü jaꞌaka eekai nnojolüin anain nanüiki tamüin süka kachekalain taya suꞌutku wayuu naajüin. Eesü süpüla nayoujain taya sünainjee nnojolüin tachuntüin sujut taꞌyataain jümüin wanaa sümaa taꞌyataain jaꞌaka. Müleka mojule shia namüin, anakaja motüle naaꞌin shia.
Yapashi jooluꞌu taya süpüla oꞌunaa chamüin jünainmüin Corintomüin. Apünüintuairü joo takua sünain toꞌunüin jünainmüin. Je tantapa chamüin, nnojoleechi taya achuntüin sujut taꞌyataain jümüin. Shia tachekaka jüpüleerua kojutüinjachin taya jütüma, nnojotsü tacheküin sünain juwalaajüinjachin taya. Maa aka wane ashii sünain nnojolüin nüchuntüin neerü namüin na nüchooinkana süka nayain nükaaliijain, akaajaa tayakai jümüin süka müin aka jia saaꞌin wane tachonnii.
Yapashi taya süpüla takaalinjainjanain jia waneepia süka süpüshua taaꞌin. Mayaasüje sajaꞌtteerüin tanneetse, ayateechia taya sünain takaaliijain jia. Je mayaainje maalin taya jüpüla, ayateenia jia alin tapüla waneepia.
Jütüjaa aaꞌulu sünain shiimüin sünain alin jia tapüla je sünain nnojolüin tachuntüin sujut taꞌyataain jümüin. Otta nanüiki na ekirajüliikana sünain alawaa jümüin: “Jaꞌitaichi nnojolin achekajüin Pablo sujut niꞌyataain, niꞌikeꞌerüinya neꞌe jia saaꞌu jükorolo”.
Nnojotsü shiimüin tü namakat tamüin. Na wayuu tajütakana jünainmüin, ¿neꞌikeꞌerüin jia saaꞌu jükorolo? Nnojo.
Soto jaaꞌin Tito wanaa sümaa nüntüin jünainmüin nümaa chi wawalakai tajütakai nümaa. ¿Neꞌikeꞌerüin jia saaꞌu jükorolo? Nnojo. Müshii aka takuaippa sünain taꞌyataapüꞌüin chaꞌaya jaꞌaka sünain anain maꞌi tü taaꞌinrakat juꞌupala waneepia.
Tawalayuwaa, jia aishiikana maꞌi tapüla, tü tashajakat jümüin, süpülajatü takaaliijüinjanain jia sünain anoujaa, nnojotsü süpülajatüin taꞌwaataainjachin suluꞌu takuaippa juꞌupala. Je talatüshi chi Maleiwakai tamaa waneepia, süka aleewain taya nümaa Cristo.
Otta müsia toꞌunapa jünainmüin, müleka tantüle nanain wane wayuuirua jaꞌaka eekai nnojolüin nooꞌulaain suulia naainjala, mojeerü maꞌi taaꞌin sütüma tia, je müleka jashichire taya jümüin, nnojoleena jia talatüin tamaa. Müleka jüꞌülüjaajiraale sünain juchunjain aaꞌin, anashii müleka juuꞌulaale suulia tia. Nnojo keeꞌireein jaaꞌin akatajirawaa sünain pülayaain jaaꞌin suulia wayuu je sünain jiꞌrüliiyaain wayumüin süka jünüiki. Müleka jiperulaajiraale, nnojoleerü kasain saapüin jümüin süpüla anajirawaa.
¿Jameechi taya tantapa müleka nnojorule suuꞌulaain tü wayuukolüirua suulia kaainjalaa, suulia aaꞌinraa tü yarüttakat atüma saaꞌin, suulia aꞌluwajirawaa akuaippaa sümaa wayuu jierü otta wane jierü nümaa wane toolo, je suulia asülüü? Japüijeechi taya nuꞌupala chi Maleiwakai tantapa jaꞌakamüin. Mojeerü maꞌi taaꞌin naaliijee na wayuukana kaainjaraliikana jaꞌaka, süka nnojoliin nooꞌulaain suulia.
Apünüintuairü jooluꞌu takua sünain oꞌunaa jünainmüin. Je tantapa jaꞌakamüin, kasalajaneerü tatüma naainjala na wayuukana sünainjee tü pütchi ashajuushikat paala sümaiwa sünain müin mayaa: “Süpüla kasalajanain naainjala wane wayuu, acheküsü atüjaanaa aaꞌu tü naainjalakat sütüma wayuu maa aka piama je apünüin”.
Je paala soꞌu tü piantuakat takua, tachiajaapüꞌüin eekai kaainjalain jaꞌaka sünain: “Müleka nnojoliire juuꞌulaain suulia, kasalajaneerü tatüma taleꞌejapa tachikua”, sünain tamüin namüin. Müshi jooluꞌu taya tachikua: “Shiimüin sünain süsalamaateenain naya tatüma maa aka sümüin süpüshua tü kaainjaratkalüirua chaꞌaya”.
Je nanüiki wane jaꞌaka: “¿Shiimüinjasaꞌaya piain aneekuushin süpüla ekirajaa nünüiki Cristo wamüin?”, müshii naya tamüin. Soꞌu tü kaꞌi kasalajaneetkat oꞌu tatüma naainjala na wayuukana, jütüjaweechi aaꞌu taya sünain aneekuushin nütüma Cristo. Jiyaawateechi aaꞌu taya soꞌu tia sünain pülashin taya jaꞌaka, süka takaaliijünüin nütüma.
Wanaa sümaa ouktüin Cristo saaꞌu waainjala, mapülainsai nia saashin wayuu. Otta süchikijee, osoꞌiraasü naaꞌin nütüma chi Maleiwa Pülashikai süpüla katüinjatüin noꞌu waneepia. Müshi aka tayakai sünain mapülain naashin na aküjaliikana alawaa, süka jüüjüüin taya nümüin Cristo. Otta süka nükaaliijeechin taya chi Maleiwakai, ayateechi taya sünain taꞌyataain jaꞌaka.
Anakaja müleka jiyaawatüle saaꞌu tü jaaꞌinrakat waneꞌewaire jukua süpüla jütüjaainjatüin saaꞌu müleka shiimüinre sünain jaaꞌinrüin tü nüchekakat Cristo jüpüleerua. Chi wayuu eekai nnojolin naaꞌinrüin tü nüchekakat Cristo nüpüleerua, atüjaaneechi aaꞌu sünain nnojolin Cristo nümaa.
Kasataalejese jiyaawatüin taaꞌu sünain shiimüin taaꞌinrüin waneepia tü nüchekakat Cristo tapüleerua.
Otta müleka nnojorule taaꞌinrüin tü nüchekakat Cristo saajüin wane wayuuirua, nnojoleerü kasajatüin tamüin tü nanüikikat. Achuntüshi jooluꞌu taya nümüin Maleiwa jaaꞌu süpüla nükaaliijainjanain jia suulia kaainjalaa. Tacheküin süpüleerua juuꞌulaain suulia kaainjalaa süpüla nuꞌwaajünüinjachin Maleiwa sütüma wayuu saaꞌu tü kasa anasü jaaꞌinrakat, mayaasüje nnojolinjachin tayain aꞌwaajünüin sütüma wayuu.
Takaaliijeein jia jüpüshua süpüla jünoujain tü shiimüinkat. Akaꞌaya na eekai kaainjalain jaꞌaka, müleka nanouktüle nakuaippa süpülapünaa tantüin, nnojoleena süsalain naya tatüma.
Achuntüshi taya waneepia nümüin chi Maleiwakai shiiꞌiree laülaweein jaaꞌin sünain anoujaa. Mayaasüje mojuin sünüiki wayuu tamüin, nnojotsü kasajatüin shia tamüin. Müleka jüüjüüle jia nümüin Cristo, talateerü maꞌi taaꞌin, süka nnojoleenain süsalain jia tatüma.
Tü tashajüitpakat jümüin, tashajüin yaajee wattajee süpüla jünouktüinjatüin jukuaippa süpülapünaa tantüin, suulia jashichijüin taya jümüin tantapa sünainjee nnojoliin juuꞌulaain suulia jaainjala. Nnojotsüyaaje tachekalain süpüla süsalainjanain jia tatüma. Tü aluwataanakat anain taya, shia süpüla takaalinjainjanain jia sünain anoujaa.
Je jooluꞌu tawalayuwaa, kettaasü tü tashajakat jümüin. Apütaashi taya jüpüla sünain temeꞌejüin jaaꞌin süpüla laülaainjatüin jaaꞌin waneepia sünain anoujaa. Anakaja müleka joonoole sümaa tü tamakat jümüin süpüla nnojoliinjanain jüꞌülüjaajiraain. Chi Maleiwa aikai apüla jia, aapakai anaa jümüin, nükaaliijeena jia süpüla wanaawajiraain jaaꞌin.
Anakaja jüsakiraale jüpüshua süka aijiraain jia jüpüla sünainjee anoujaa nünain Cristo.
Je nasaküin jia napüshua na nüpüshikana chi Maleiwakai yaakana yaa.
Achuntüshi joo taya jaaꞌu nümüin chi Wasenyotsekai Jesucristo süpüla niiꞌiyatüin naꞌanasia jümüin, je nümüin chi Washikai Maleiwa süpüla jiyaawatüin saaꞌu sünain alin jia nüpüla, je nümüin chi Naaꞌinkai Maleiwa süpüla nükaaliijain jia sünain wanaawajiraain jaaꞌin jüpüshua.
Taya, wane chi Aluwataaushikai nütüma Cristo Jesús, Pablokai anülia, namaa na tawalayuu yaakana tamaa, wasaküin jia anoujashiikana nünain Jesucristo chakana suluꞌu tü outkajaaleekalüirua chakat Galacia. Nnojoishi ajütüüshin taya sünain tü aꞌyatawaakat sütüma wayuu. Na kounejalakana taya nia Jesucristo ooꞌulaka chi Washikai Maleiwa osoꞌireꞌetkai naaꞌin süchikijee ouktaa.
Achuntüshii waya nümüin chi Washikai Maleiwa je nümüin chi Senyotkai Jesucristo süpüla neeꞌiyatüin naꞌanasia waneepia jümüin je süpüla naapüinjanain wane anaa jümüin.
Saaꞌu naaꞌinreein Cristo tü nüchekakat chi Washikai Maleiwa nüpüleerua, naapajiraain nikii süpüla ouktaa saaꞌu waainjala süpüla taashinjanain waya suulia müin aka waya naaꞌin wainma wayuu maaꞌulu yaa sünain süchepchiain saainjala.
Anakaja waꞌwaajüle chi Maleiwakai waneepia süpüla kaꞌikat süpüshua sükajee tia. Amén.
Oponojooshi maꞌi taya sükajee juꞌttüinapain sünain ooꞌulawaa nuulia Maleiwa chi eenakakai jia sünainjee naꞌanasia Cristo. Süka jamüin, kapülasü jooluꞌu jaaꞌin wane nüchiki chi Oꞌtteꞌerüikai suluꞌu naatain sukuaippa,
wane sümüin suulia tü nüchikikat Cristo chi Oꞌtteꞌerüikai shiimüinsü taküjapüꞌükat jümüin. Eesüjaꞌa süpüla süntüitpain jaꞌakamüin tia ekirajünnüükat sünain alawaa. Nnojolüitpa jütüjaayaain aaꞌu neꞌe tü shiimüinkat natüma. Je suꞌwanajaanüitpain nüchiki chi Oꞌtteꞌerüikai natüma.
Chi eekai nikirajüin wayuu sünain wane nüchiki chi Oꞌtteꞌerüikai naata suulia tü waküjapüꞌükat paala jümüin, jaꞌitaichi tayain, jaꞌitaichi niain wane aapiee chajee iipünaajee, eꞌitaaneechi nia süpüla süsalaa tüü sümaa nükatannüin nuulia Maleiwa süpüla kaꞌikat süpüshua.
Shia tü waküjakat achiki jümüin paala wanaa sümaa eepüꞌüin waya jaꞌaka, sünain müin wanüiki: Müleka eere wane wayuu eekai nikirajüin jia sünain wane nüchiki chi Oꞌtteꞌerüikai wane sümüin suulia tü jünoujakat anain, eꞌitaaneechi nia süpüla süsalaa tüü sümaa nükatannüin nuulia Maleiwa süpüla kaꞌikat süpüshua.
Saaꞌu tashajüitpain jümüin süchiki kasalajanainjatüin namüin naainjala na ekirajüliikana sünain alawaa, jiyaawatüinapa taaꞌu sünain nnojolüin tachajaain süchiki talateein saaꞌin wayuu tamaa. Müleka shiimüinreje sünain tachajaain aꞌwaajünaa sütüma wayuu, nnojoishije nüchepchiain taya Cristo. Shia keeꞌireeka taaꞌin talateein naaꞌin Maleiwa sümaa tü taꞌyataainkat nümüin.
Tawalayuwaa, anashii müleka jütüjaale saaꞌu tü nüchikikat Cristo, chi Oꞌtteꞌerüikai, taküjakat sümüin wayuu sünain nnojolüin süleꞌeruꞌujeejatüin shia wayuu.
Chi ekirajakai taya sünain, nnojoishi wayuuin nia, nia Jesucristo. Niaꞌa neꞌe nümüiwa eeꞌiyatakai shia tamüin.
Jaapa achikit tü taaꞌinrapüꞌükat wanaa sümaa toushikajaain süchiirua nakuaippa na judíokana, sünain tolojüin nachiirua na anoujashiikana nünain Jesús sainküin tü outkajaaleekalüirua shiiꞌiree tajaꞌlajeꞌerüinjatüin tü anoujasükalüirua süpüshua.
Alanaꞌaleeshia maꞌi sünain kachiiruain maꞌi taaꞌin sünain tashatüin nakuaippa na tatuushi judíokana noulia wainma na tapüshi wanaawakana amaa touyase.
Otta müshia chi Maleiwakai, nüneeküin taya süpülapünaa jemein süpüla toꞌtteꞌennüinjachin nütüma Cristo. Je miyoꞌupa taya, saaꞌu anamiain maꞌi nia, neenaküin taya süpüla aꞌyatawaa nümüin. Anasü saaꞌin nümüin niiꞌiyatüin chi Nüchonkai tamüin süpüla teꞌraajüinjachin nia je süpüla taküjainjatüin nüchiki sümüin wayuu nnojotkot judíoin, tü “gentilekalüirua” münakat. Je wanaa sümaa tia, nnojoishi yootüin taya sümaa wayuu süchiki tü alatakat tamüin.
Je nnojoishi taya oꞌunüin Jerusalénmüin süpüla taashajaain namaa na Aluwataaushikana eꞌitaanakana tapülapünaa. Oꞌunüshi taya yaawala suluꞌumüin tü mmakat Arabia. Je mapa süchikijee, aleꞌejüshi taya Damascomüin.
Je sülatapa apünüin juya, oꞌunüshi taya Jerusalénmüin süpüla aashajawaa nümaa Pedro. Niꞌiyoushi taya maa aka piama semaana chaꞌaya.
Otta Santiago, nuwalakai chi Wasenyotsekai, aashajaashi taya nümaꞌaya. Otta na waneeirua Aluwataaushikana, nnojoliishii tapüla.
(Nütüjaa aaꞌuchi taya Maleiwa sünain nnojolüin tashajüin jooluꞌu alawaa jümüin.)
Je süchikijee tia, oꞌunüshi taya chaꞌaya suluꞌumüin tü mmakat Siria ooꞌulaka tü mmakat Cilicia.
Otta na anoujashiikana nünain Cristo suluꞌu tü outkajaaleekalüirua sainküin tü mmakat Judea, jaꞌitaichi nnojolin taya neꞌraajüin,
naꞌwaajüin Maleiwa sükajee naapüin tachiki, sünain müin sünüiki wayuu: “Olojünapüꞌüshii waya nütüma chira wayuukai saaliijee tü wanoulakat nünain Cristo. Otta müsia jooluꞌu, aküjüshi tü nüchikikat Cristo, chi Oꞌtteꞌerüikai, sainküin mmakat süpüshua”.
Müirü aka poloo juya pienchimüin süchikijee chajachin taya Jerusalén, nüjütüin taya chi Maleiwakai tachikua chamüin chaꞌaya süpüla aashajawaa namaa na laülaashiikana naꞌaka na anoujashii judíokana. Otta Bernabé je Tito, oꞌunüshii tamaa. Taküjain namüin na laülaashiikana süchiki sukuaippa tü nüchikikat chi Oꞌtteꞌerüikai tekirajakat anain na gentilekana. Aashajaashi taya namaa sujuuna wayuu, sükajee müin taaꞌin: “Eesü süpüla shiyouktünüin tü tekirajakat anain natüma na gentilekana müleka shiyouktünüle natüma na anoujashii judíokana”.
Otta wanaa sümaa eein waya chaꞌaya Jerusalén, wanta anainchii wane ekirajülii sünain alawaa naꞌaka na anoujashii judíokana. Naashin nala wayuukana, cheꞌojaasü shiꞌyotoonüin ata tü anoujasükalüirua maa aka sukuaippa wayuu judío. Ekerotshii naya waꞌakamüin, sünain wawalayuuin naya naajüin, süpüla neꞌrajüin waaꞌu. Nayoujain waya süka wekirajüin sünain nnojolüin kapülain naaꞌin Maleiwa wayuu sünainjee ashataa sukuaippa judío süka shiain sünainjee tü naaꞌinrakat Cristo sümüiwa. Nacheküin süpüla niꞌyotoonüinjachin ata Tito, chi gentile wamaajachikai, shiiꞌiree anajiraainjatüin naaꞌin nümaa Maleiwa naajüin. Shia nachekaka wapüleerua süchepchiainjanain waya nakuaippa na judíokana wachikua. Akaajasa na laülaashiikana naꞌaka na anoujashii judíokana, süka anain saaꞌin namüin sukuaippa tü tekirajakat anain na gentilekana, nnojoliishii napüleeruain aaꞌin Tito süpüla oꞌyotoonaa ata.
Wayouktüin süpüshua tü nachekakat wapüleerua na ekirajüliikana sünain alawaa. Müleka kapüraleje waaꞌin shia, shiimüin sünain mojeerüin süküjia tü shiimüin waküjakat jümüin, tü nüchikikat chi Oꞌtteꞌerüikai. Shia wachekaka süpüleerua lotüinjatüin tü nüchikikat Cristo waneepia jüpüla.
Na laülaashiikana naꞌaka na anoujashii judíokana chakana Jerusalén, nnojoliishii nekeꞌejüin aaꞌin taya süchiirua taꞌwanajaain tü tekirajakat anain na gentilekana. (Mayaashiije miyoꞌuin naya naꞌaka na judíokana, nnojotsü kasajatüin tamüin tia, süka nnojolin kachekalaꞌatain wayuu Maleiwakai.)
Nnojotsü naꞌwanajeein tü tekirajakat anain, süka natüjaaichipain taaꞌu sünain eꞌitaaushin taya nütüma Maleiwa süpüla aküjaa nüchiki chi Oꞌtteꞌerüikai namüin na gentilekana, maa aka naaꞌin Pedro sünain eꞌitaaushin nütüma süpüla aküjaa shia namüin na judíokana.
Tü kasa anasü naaꞌinrakat chi Maleiwakai sünain akaaliijaa Pedro, chi Aluwataaushikai namüin na judíokana, naaꞌinrüin shia tamüꞌinya, tayakai chi Aluwataaushikai namüin na gentilekana.
Na laülaashii taashajaakana amaa soꞌu kaꞌikat tia, Santiago, Pedro je Juan, na kojutkana natüma na anoujashii judíokana, nayaawatüitpa saaꞌu sünain aneekuushin taya nütüma Maleiwa süpüla tü aꞌyatawaakat. Namakalaka tamüin je nümüin Bernabé: “Acheküsü wanaawajiraain waaꞌin jümaa sünain jiꞌyataain saꞌaka tü gentilekalüirua ooꞌulaka sünain waꞌyataain saꞌaka tü judíokalüirua”.
Shiaꞌala nachuntüin neꞌe wamüin saaꞌu wamüliajüinjatüin tü anoujasükalüirua chakat Judea eekai müliain. Taaꞌinreein tia tayakaꞌiya.
Shiasa süchikijee tia, antüshi Pedro yaamüin Antioquíamüin. Je wanaa sümaa eein nia wamaa, ekaapüꞌüshi nia namaa na anoujashiikana eekai nnojoliin judíoin, mayaashiije achiajaanüin na judíokana suulia tia. Otta wanaa sümaa nantüin yaamüin yaa wane wayuuirua ajütüüshi nütüma Santiago chajee Jerusalénjee, oꞌttüshi Pedro sünain akatalawaa yaawalaꞌaya suulia ekawaa namaa na gentilekana. Mmotshi nia sheema ayoujünaa natüma na wayuu antapaatashiikana, na ekirajuushikana sünain anajirawaa nümaa Maleiwa sünainjee oꞌyotoonoo ata naajüin. Je süchikijee tia, tachiajaain Pedro suꞌupala tü anoujasükalüirua saaliijee tü naaꞌinrakat, süka nnojolüin anain tü naaꞌinrakat saaꞌin tamüin.
Wainma na judíokana yaaya ashatakana nukuaippa Pedro sünain piamain nuꞌupünaa saaliijee mmolüin naya neema na laülaayuu judíokana. Otta ojutuushi Bernabé sünain aaꞌinraa tiaꞌaya, jaꞌitairü nütüjaain saaꞌu sünain mojuin shia.
Nnojotsü anain tü naaꞌinrakat na judíokana ooꞌulaka Bernabé, je nnojotsü lotüin nakuaippa, süka nnojolüin wanaawain sümaa tü shiimüin nüchikikat chi Oꞌtteꞌerüikai. Sünain tachiajaain Pedro saaꞌu nükatalaain suulia ekawaa namaa na gentilekana, müshi taya nümüin noꞌupala na anoujashiikana napüshua: “Jaꞌitaichi judíoin pia, ooꞌulaaichipa pia suulia sukuaippa judío wanaa sümaa pikaain namaa na gentilekana. ¿Jamüshii juluwataakaꞌa na gentilekana sünain ashataa sukuaippa judío?”, tamakalaka nümüin Pedro.
Tamakalaka namüin napüshua na anoujashii judíokana eejanakana wamaa: “Waya judíokana, nnojoliiwaꞌaya wanoujain nünain Cristo, saaꞌu saapünüin wamüin paala tü nüshajakat Moisés, aꞌwaataapüꞌüshii waya suluꞌu jemein sünain judíoin je suluꞌu nnojolüin gentilein kaainjaralii waya. Wayaawatüitpa aaꞌu jooluꞌu sünain anajiraain wayuu nümaa Maleiwa, nnojotsü sünainjeejatüin aaꞌinraa tü nuluwataakat anain Moisés, aluꞌujasa sünainjee anoujaa nünain Jesucristo. Je nüküjain wamüin Maleiwa sünain nnojolüin anajiraainjatüin wayuu nümaa sünainjee aaꞌinraa tü nuluwataakat anain Moisés. Je sükajee tia, anoujainapa wayakanaya nünain Jesucristo süka kachiiruain waaꞌin süpüla anajirawaa nümaa Maleiwa nünainjee Cristo, nnojotsü sünainjeejatüin tü nuluwataakat anain Moisés”.
Eesüjaꞌa süpüla jümüin tamüin: “Wanaa sümaa wachajaain süchiki anajirawaa nümaa Maleiwa sünainjee anoujaa neꞌe nünain Cristo, müleka nnojorule waaꞌinrüin tü nuluwataakat anain Moisés, mojeerü sünüiki wayuu wamüin”, müshii jia tamüin. Otta tanüiki jiꞌipajee: Nnojoishi niain Cristo kaainjalain atüma wayuu. Süka jamüin, sünain nnojolüitpain eein waaꞌin sünain tü nüshajakat Moisés, nnojotsü kaainjalaain tia nuꞌupala Maleiwa.
Akaajasa müleka wooꞌulaale suulia wachajaain süchiki tü anajirawaakat nümaa Maleiwa nünainjee Cristo süpüla wachajaainjanain wachikua süchiki wane anajirawaa sünainjee aaꞌinraa tü nuluwataakat anain Moisés, shiimüin sünain kaainjaleenain waya sükajee tia.
Süka tatüjaain saaꞌu tü nuluwataakat anain Moisés sünain nnojolüin anajiraain taya sütüma, müshi aka ouktakai taya suulia saaꞌu nnojolüin kasain saamüin tamüin süpüla anajirawaa nümaa Maleiwa. Je taashiichipa taya jooluꞌu süpüla taaꞌinrüinjatüin tü nüchekakat chi Maleiwakai tapüleerua.
Müshi aka ouktiraakai taya nümaa Cristo wanaa sümaa nuꞌutünüin aaꞌin saaꞌu wane kuruusa. Nnojolüitpa jülüjain taaꞌin oonowaa sümaa nünüiki Moisés süpüla anajirawaa nümaa Maleiwa. Shia jülüjaka waneepia taaꞌin tü nüchekakat Cristo tapüleerua. Saaꞌu katüichipain noꞌu, eejeechi nia waneepia tamaa. Je süpüshua tü taaꞌinrakat, taaꞌinrüin sükajee tanoujain nünain Cristo, chi Nüchonkai Maleiwa, chi aikai apüla taya sümaa naapajiraain nikii süpüla ouktüin taaꞌujee.
Saaꞌu anamiashaatain chi Maleiwakai tamüin, müichia nnojolüin tayouktüin tü naaꞌinrakat süpüla nuꞌtteꞌerüinjachin taya nükajee Cristo. Müichia nnojolüin tachajaain tachikua süchiki wane anajirawaa sünainjee aaꞌinraa tü nuluwataakat anain Moisés. Müleka wountüleje anajiraain waya sünainjee oonowaa sümaa tü nüshajakat Moisés, nnojoleerü kasain saapüin wamüin tü naaꞌinrakat Cristo sünain ouktüin nia waaꞌujee.
Tawalayuwaa, jia chajeꞌewaliikana Galacia, aishaꞌajaa jia. Shiimüin sünain maaꞌin jaaꞌin. Jaꞌitairüjaꞌaya taküjapüꞌüin jümüin tü shiimüinkat, tü nüchikikat Jesucristo sünain ouktüin saaꞌu kuruusa, ¿jamakaꞌa kapülakaꞌa joo jaaꞌin wane pütchi eekai nnojolüin shiimüin, tü naküjakat jümüin na ekirajüliikana sünain alawaa?
Tasakirüin paala jia sünain wane kasa: ¿Kasa aapünaka anainjee jümüin chi Naaꞌinkai Maleiwa? ¿Shiataapa sünainjee jaaꞌinrüin tü nuluwataakat anain Moisés? Nnojo. Aapünüshi nia jümüin sükajee jünoujain neꞌe nüchiki chi Oꞌtteꞌerüikai aküjünakat jümüin.
Je paala, jekennuuiwaꞌaya jia sünain anoujaa, jücheküin süpüleerua jükaaliijünüin nütüma chi Naaꞌinkai Maleiwa süpüla jaaꞌinrüinjatüin tü nüchekakat Maleiwa jüpüleerua. Otta müsia jooluꞌu, shiimüin sünain maaꞌin jaaꞌin süka juuntüin jaaꞌinrüin jümüiwa tü nüchekakat Maleiwa jüpüleerua saaꞌin jümüin.
Soto jaaꞌin wanaa sümaa kachiiruapüꞌüin jaaꞌin akaaliijünaa nütüma chi Naaꞌinkai Maleiwa. ¿Eesü jooluꞌu süpüla nnojolüitpain kasain saamüin jümüin tü nükaaliijakat anain jia saaꞌin jümüin?
Otta chi Maleiwakai, ¿kasa naapaka anainjee chi Naaꞌinkai jümüin? ¿Je kasa naaꞌinraka anainjee tü kasa anasükat juꞌupala, tü nütüjakat apüleerua niakai nümüiwa? ¿Shiataapa sükajee jaaꞌinrüin tü nuluwataakat anain Moisés? Nnojo. Shia süka jünoujain neꞌe nüchiki chi Oꞌtteꞌerüikai aküjünakat jümüin.
Soto jaaꞌin tü ashajünakat paala suluꞌu tü karaloukta nüchikimaajatkat Maleiwa nooꞌopünaa Abraham, chi watuushikai wayakana judíokana. Müsü mayaa: “Nücheka achikit Maleiwa anajiraain Abraham nümaa sünainjee nünoujain nünüiki”, müsü.
Anakaja jiyaawatüle saaꞌu wane kasa: Waya anoujashiikana wapüshua, nüchooin maꞌi waya Abraham, nnojotsü sünainjeejatüin nuuꞌuliwoꞌuin waya, shia sünainjee wanoujain nünain Maleiwa maa aka tü naaꞌinrakat paala Abraham.
Je paala sümaiwa, aküjünüsü süchiki kasa anasü nütüma Maleiwa nümüin Abraham wainma juya süpülapünaa sülatüin tü aküjünakat achiki nümüin. Tü aküjünakat nümüin Abraham soꞌu kaꞌikat tia, ashajünüsü süchikijee suluꞌu tü nüchikimaajatkat Maleiwa. Shia tü nachikikat na gentilekana sünain anajiraainjanain nümaa Maleiwa sünainjee nanoujain nünain. Anuu nünüiki chi Maleiwakai nümüin Abraham: “Shiimüin sünain kamaneejeechin taya sümüin wayuu sainküin mmakat süpüshua eekai sünoujain tanain maa aka pia”, müshi nümüin.
Sütüma tü ashajuushikat, watüjaa aaꞌulu sünain kamaneein chi Maleiwakai jooluꞌu sümüin wayuu süpüshua sünainjee tü sünoulakat, maa aka kamaneein paala nümüin Abraham sünainjee tü nünoulakat.
¿Jameechi chi wayuu eekai nüchajaain süchiki wane anajirawaa nümaa Maleiwa sünainjee aaꞌinraa tü nuluwataakat anain Moisés? Süka nnojolüin nuuntüin nikeraajüin süpüshua tü nümakat Moisés, shiimüin sünain kasalajaneerüin nümüin naainjala nütüma Maleiwa. Shia tü ashajünakat achiki paala sümaiwa sünain müin mayaa: “Süsaleerü nümüin naainjala chi wayuu eekai nnojolin naaꞌinrüin süpüshuaꞌaya tü nuluwataakat anain Moisés”, müsü.
Müshi taya tachikua jümüin: Nnojoishi anajiraain wane wayuu sünainjee oonowaa sümaa tü nümakat Moisés. Soto jaaꞌin tü ashajünakat achiki paala sümaiwa sünain müin mayaa: “Chi wayuu eekai nünoujain nünain Maleiwa, anaawashi nümaa kataiwaꞌaya noꞌu. Je ouktapa nia, ayatshi anaawain nümaa”.
Chi eekai nüchajaain süchiki wane anajirawaa sünainjee tü nümakat Moisés, nnojotsü cheꞌojaain nümüin tü anoujaakat nünain Cristo saaꞌin nümüin, süka noonooin sümaa tü ashajuushikat münakat nümüin paala sünain maa: “Chi eekai naaꞌinrüin süpüshua tü nuluwataakat anain Moisés, anaaweechi nümaa Maleiwa”, müsü.
Otta tü tasakirakat anain jooluꞌu jia: ¿Jameechi chi eekai nnojolin naaꞌinrüin süpüshua tü nuluwataakat anain Moisés? Süsaleechi naainjala, ¿aashi müin? Müshi paala taya jümüin: Taashiinapa waya anoujashiikana nütüma Cristo suulia süsalainjanain waainjala, süka niaichipain süsalain waainjala nütüma Maleiwa. Shia tü ashajünakat achiki paala sünain müin mayaa: “Atüjaana aaꞌuchi chi eekai akachennüin sünain wane wunuꞌu sünain süsalaichipain naainjala nütüma Maleiwa”, müsü.
Saaꞌu taashiinapain jia gentilekana nütüma Cristo suulia süsalainjanain jia jaainjala, jiyaawata aaꞌut jooluꞌu sünain kamaneeichipain Maleiwa jümüin maa aka kamaneein nia paala nümüin Abraham. Je aapünüichipa chi Naaꞌinkai Maleiwa wamüin wapüshua sünainjee tü naaꞌinrakat Jesucristo. Shia tü nüküjakat achiki paala chi Maleiwakai sünain pansaain nünüiki.
Tawalayuwaa, saaꞌu pansaain nünüiki chi Maleiwakai paala nümüin Abraham, nnojoleechi ooꞌulaain Maleiwa suulia aaꞌinraa tü nümakat süpüla naaꞌinrüinjatüin. Maa aka sukuaippa wayuu süpüshua, müleka lotüle nünüiki wane wayuu sooꞌopünaa tü naaꞌinrüinjatkat, nnojotsü anain müleka nuuꞌulaale suulia naaꞌinrüin tia. Je nnojotsü anain müleka nuꞌwanajaale tü pütchi niꞌitaakat paala sünain pansaain. Acheküsü nikeraajüinjatüin shia soꞌujee tia.
Tü pütchi nüküjakat paala chi Maleiwakai nümüin Abraham sünain pansaain nünüiki, nüküjain nümüin chi nuuꞌuliwoꞌukaꞌiya. Saashin tü ashajünakat suluꞌu tü nüchikimaajatkat Maleiwa, nnojotsü aküjünüin tü pütchikat namüin na nuuꞌuliwoꞌukana napüshua, aluꞌujasa nümüin waneeshia neꞌe chi nuuꞌuliwoꞌukai, nia Cristo.
Anuu tü taküjeekat jooluꞌu jümüin: Tü pütchi eꞌitaanakat nütüma Maleiwa sünain pansaain nünüiki nümüin Abraham, nnojotsü amalajeꞌennüin sütüma tü nuluwataakat anain Moisés. Süka jamüin, aapünüsü tü nuluwataakat anain Moisés maa aka 430 juya süchikijee naashajaain Maleiwa nümaa Abraham.
Ayatsia pansaain tü nümakat paala Maleiwa nümüin Abraham süpüla anajiraainjatüin wayuu nümaa sünainjee anamiashaatain chi Maleiwakai namüin. Müleka anajiraaleje waya sünainjee aaꞌinraa tü nuluwataakat anain Moisés, nnojoleerüje kasajatüin wamüin tü nümakat chi Maleiwakai nümüin Abraham.
¿Kasa kapülajatka tü nuluwataakat anain Moisés? Aapünüsü wainma juya nüchikijee Abraham süpüla shiiꞌiyatüinjatüin sümüin wayuu sünain shiimüin sünain aainjalaain tü kasa mojusü saaꞌinrakat. Nücheküin Maleiwa süpüleerua shikettaajünüin sütüma wayuu tü nümakat Moisés sünainmüinreꞌeya nüntüin Cristo chi nuuꞌuliwoꞌukai Abraham aküjünakai achiki paala. Je süpüla nikirajüinjanain Maleiwa na wayuu Israelkana sünain tü nüchekakat napüleerua, nüküjain shia nümüin Moisés süpüla müinjachin aka nia wane pütchipüꞌü sünain nüküjain tü nümakat Maleiwa namüin na Israelkana. Je süpüla niꞌyataainjachin Moisés sünain tia, akaaliijünüshi nia sütüma wane aapieeirua chajeꞌewat iipünaajee.
Otta chi Maleiwakai sünain naashajaain paala sümaiwa nümaa Abraham, aashajaajiraashi nümaa. Nnojoishi aashajaain nümaa nüka wane pütchipüꞌü.
¿Aapünüsü tü nuluwataakat anain Moisés süpüla sümalajeꞌerüin tü nümakat paala Maleiwa sümaiwa nümüin Abraham sünain pansaain nünüiki nümüin? Nnojo, nnojotsü aapünüin süpüla tia. Süka jamüin, nnojotsü suuntüin tü nümakat Moisés anajiraain wayuu sütüma. Müleka anajiraaleje wane wayuu nümaa Maleiwa sütüma aaꞌinraa tü aluwataanakat anain, anajiraainjatüje wayuu süpüshua sünainjee oonowaa neꞌe sümaa tiairua.
Ashajünüsü suluꞌu tü nüchikimaajatkat Maleiwa süchiki wayuu süpüshua sünain süchepchiain naya kaainjalaa. Otta chi eekai niyaawatüin saaꞌu sünain nnojolüin nuuntüin anajiraain nia sünainjee tü naaꞌinrakat niakai nümüiwa, taashishi nia süpüla anoujaa nünain Jesucristo. Je tü kasa anasü aküjünakat achiki paala sümaiwa nütüma Maleiwa sünain pansaain nünüiki, aapünüsü maaꞌulu yaa sümüin wayuu süpüshua eekai sünoujain nünain Cristo.
Wayakana, wayuu wapüshuaꞌaya süpülapünaa nüntüin Cristo süpüla wanoujainjanain nünain, kapüpüꞌüshii waya sütüma tü nümakat Moisés waneꞌereꞌeya niweetapa Cristo süpüla anajiraainjanain waya nümaa Maleiwa nünainjee.
¿Kasapülajatü tü nümakat Moisés? Süpülajatü süntirüin waya nünainmüin Cristo süpüla anajiraainjanain waya sünainjee wanoujain nünain.
Je jooluꞌu, saaꞌu anajiraainapain waya sünainjee tü wanoulakat, nnojoliinapa suupünaain waya tü nümakat Moisés.
Jia wayuu jüpüshua chakana Galacia eekai jünoujain nünain Jesucristo, nüchooinapa jia Maleiwa.
Je wanaa sümaa saꞌaniraain jukuaippa nümaa Cristo, müshii aka jia naaꞌin Cristo sünain anainapain noꞌuluꞌu Maleiwa.
Jaꞌitakaje judíoin jia ooꞌulaka gentilein jia, jaꞌitakaje süchepchiain jia wayuu ooꞌulaka laülaain jia jümüiwa, jaꞌitakaje tooloin jia ooꞌulaka jieyuuin jia, müshii aka jia naaꞌin Cristo jüpüshua noꞌuluꞌu Maleiwa.
Saaꞌu nüpüshinapain jia Cristo, nuuꞌuliwoꞌu maꞌi jia Abraham, je kamüinjeena jia nütüma Cristo tü kasa anasü nüküjakat achiki Maleiwa nümüin Abraham sünain pansaain nünüiki.
Anuu tü taküjeekat jümüin: Nüchon wane wayuu, aapüneerü nüpaala chi nüshikai nümüin soꞌu wane kaꞌi. Otta müleka ayatayüꞌire nia tepichin, müshi aka neꞌe wane achepchiee süka maapujuyülüin nümüin tü apaalaakat.
Je sünain müin aka naaꞌin wane achepchiee, nnojoishi laülaain nümüiwa. Aluwataanüshi natüma wane aaꞌinmajülii nia sümaa tü nuwashirüinkat chi nüshikai waneꞌereꞌeya kettaain tü juya niꞌitaakat paala chi nüshikai süpüla taashinjachin chi nüchonkai noulia.
Akaꞌaya wayakana wapüshua süpülapünaa anoujaa nünain Cristo, süchepchiashii waya tü kasa shikirajakat anain wayuu manoujainsat.
Otta chi Maleiwakai, keraapa tü kaꞌi nüneekatüjütkalia oꞌu paala süpüla nuluwataain chi Nüchonkai saꞌakamüin wayuu, nüjütüin Cristo sünain wayuuin nia je sünain noonooinjaꞌa sümaa tü nuluwataakat anain Moisés, maa aka waya nüpüshikana judíokana.
Ajütünüshi nia wamüin süpüla taashinjanain waya suulia tü nuluwataakat anain Moisés. Nuluwataain chi Nüchonkai süpüla nüchooinjanain waya judíokana ooꞌulaka jiakana gentilekana.
Je saaꞌu nüchooinapain jia Maleiwa, ajütünüshi chi Naaꞌinkai jümüin nütüma süpüla eeinjachin nia suluꞌu jaaꞌin. Je jooluꞌu, juuntüin “Taatchee” jümüinjanain nümüin Maleiwa, maa aka naaꞌin Cristo saaꞌu niain chi Nüchonkai.
Nnojoliinapa jooluꞌu jia achepchieein, aluꞌujasa nüchooinapa jia Maleiwa. Je saaꞌu nüchooinapain jia, kamüinjeena jia nütüma wanaajiraa nümaa Cristo.
Je paala, nnojoliiwaꞌaya jiꞌraajüin chi Maleiwakai, süchepchiashii jia tü maleiwayaasükalüirua maꞌi.
Otta müsia maaꞌulu yaa, saaꞌu jiꞌraajüin nia je saaꞌu niꞌraajüin maꞌi jiakana, ¿jamüshii jia juꞌttakaꞌa jüchikua sünain juushikajaain süchiirua tü shikirajakat anain wayuu manoujainsat? ¿Keejiasü jümüin achepchiawaa jüchikua sütüma tia? Nnojoleena akaaliijünüin jia sütüma sünain jaaꞌinrüin tü kasa anasü nüchekakat jüpüleerua Maleiwa.
Taapa achikichii jia sünain juꞌttüin sünain jüshateein nakuaippa na judíokana, maa aka jeemeraain soꞌu sükalia neemeraakat oꞌu, maa aka jimiꞌijaain soꞌu sükalia nemiꞌijaakat oꞌu, maa aka jikaain soꞌu sükalia nekaakat oꞌu. Jaaꞌinreein kasa eekai müin aka tia süpüla talatüinjachin Maleiwa jümaa jaajüin.
Ashapalaasüle maꞌi taaꞌin jaaꞌu. Kasataalejese nnojolüin sümalajaain tü taꞌyataainkat jaꞌaka sünain aküjaa nüchiki chi Oꞌtteꞌerüikai.
Tawalayuwaa, jütüjaa aaꞌuchi taya sünain müichipain aka taya jaaꞌin jiakana gentilekana. Je sükajee tüü, tachuntüin jooluꞌu jümüin süka süpüshua taaꞌin shiiꞌiree jüshatüin takuaippa sünain nnojolüin suupünaain takuaippa tü nüshajanainkat Moisés. Mayaashiije kamaneein jia tamüin paala, nnojotsü anain tü jaaꞌinreekat jooluꞌu tamüin sünain juuꞌulaweein suulia tü anajirawaakat nünainjee Cristo.
Soto jaaꞌin wanaa sümaa tantüin jaꞌakamüin palajana paala. Mayaainje tantüin sümaa ayuulii jaꞌakamüin, ayatshia taya aküjüin nüchiki chi Oꞌtteꞌerüikai jümüin.
Jaꞌitaichi nnojolin anain taya juꞌupala saaꞌujee tü ayuulii tanainjatkat, nnojoliishii eꞌrüliin wayumüin jia tamüin, nnojoliishii jimeꞌerainpalain taya. Aluꞌujasa, kamaneeshii jia tamüin müin aka tayakaije wane aapiee chajeejachikai iipünaajee, müin aka tayakaije Jesucristoin jümüin.
Müleka tantüleje sümaa moꞌuu jaꞌakamüin, eesüje süpüla jaakatüin tü joꞌukot süpüla jiꞌitaain tanain. Otta müsia jooluꞌu, ¿jamakaꞌaka nnojolüitpakaꞌa talatüin jaaꞌin tamaa?
Saaꞌin tamüin, jüꞌünüüichipa taya saaliijee taküjain tü shiimüinkat jümüin.
Otta na ekirajüliikana sünain alawaa, keeꞌireesü naaꞌin jüüjüweein jia namüin shiiꞌiree kojutüinjanain naya jütüma. Nacheküin süpüleerua jiyouktüinjatüin tü ekirajünakat anain jia tatüma, jaꞌitairü nnojolüin kasain saapüin jümüin tü nekirajeekat anain nayakana.
Müleka kojutüle jütüma wane wayuu eekai nükaaliijeein jia, anasü tia. Otta nnojotsü anain müleka kojutüle jütüma wane eekai nnojolüin shiimüin sünain nükaaliijeein jia. Je müshia tayakai, saaꞌu takaaliijeein jia waneepia, anakaja ayatüle kojutüin taya jütüma, mayaashije nnojolin jümaain taya maaꞌulu yaa.
Jia tachonnii aishiikana tapüla, nnojotsü tatüjaain aaꞌu tü taaꞌinrajatkat jüka. Keeꞌireesü taaꞌin toꞌunüin jünainmüin süpüla taashajaainjachin jümaa süpüla teeꞌiyatüin jümüin sünain müloꞌuin jaalii tatüma. Maa aka wane wayuu jierü jemeyulüin sümaa süchon, akaꞌaya tayakaꞌiya sünain müliain taya jaaꞌujee shiiꞌiree müinjanain aka jia naaꞌin Cristo.
Jia jüüjüweekana aaꞌin sümüin tü nuluwataakat anain Moisés, tasakirüin paala jia sünain wane kasa: Saaꞌu jiain gentilein, ¿shiimüin jiyaawatüin saaꞌu tü shikirajakat anain tü nüshajakat Moisés?
Soto jaaꞌin nüchiki Abraham ashajünakat paala sümaiwa nütüma Moisés, tü nachikikat na piamashiikana nüchooin. Chi wane, süchon süchepchia tü nuꞌwayuusekat. Jemeishi nia maa aka sukuaippa wayuu süpüshua. Otta chi waneꞌe, süchon Sara tü nuꞌwayuusekat. Nnojotsü achepchiaain shia sütüma wayuu. Mayaainje wainmain suuyase, kachonsü shia süka pansaain nünüiki Maleiwa paala sümüin je nümüin Abraham chi suꞌwayuusekai.
Tü nüchikikat Abraham, aküjasü süchiki wane kasa, anuu shia: Na suuꞌuliwoꞌukana tü süchepchiakat Sara, tü kanüliakat Agar, achepchiaashii naya maa aka shia. Akaajaa na wayuu jüüjüükana maaꞌulu yaa sümüin tü nüshajakat Moisés shiiꞌiree anajiraain nümaa Maleiwa sütüma, meena aka naya saaꞌin süchepchia wayuu, maa aka naaꞌin na judío chajeꞌewaliikana Jerusalén, je maa aka naaꞌin na wayuu aküjünakana amüin paala tü pütchi eꞌitaanakat nütüma Maleiwa, tü aapünakat nümüin Moisés saaꞌu tü uuchi kanüliakat Sinaí suluꞌu tü mmakat Arabia. Je tü pütchi eꞌitaanakat nütüma wainma juya nüpülapünaa Moisés, tü aapünakat sümüin Sara ooꞌulaka Abraham nooꞌopünaa chi nachoinjachikai, pansaasü shiaꞌaya.
Je jooluꞌu, müshii aka waya saaꞌin Sara sünain laülaain waya wamüiwa, süka taashiinapain waya suulia aluwataanaa sütüma tü nümakat Moisés.
Watüjaa aaꞌut sünain nüchooin maꞌi waya Abraham ooꞌulaka Sara sütüma tü ashajünakat achiki paala. Müsü mayaa: “Pia wayuu machonsotkot süka maralüin pia, jaꞌitairü nnojolüin kachooin pia maaꞌulu yaa, anakaja müleka talatüle pia süka süpüshua paaꞌin. Jaꞌitairü ayouktünüitpain pia nütüma chi puꞌwayuusekai, wainmeerü püchooinrua suulia wayuu eekai kaꞌwayuusein”.
Soto jaaꞌin nüchiki Isaac, chi nüchonkai Abraham sümaa Sara, sünain jemein nia sünainjee pansaain nünüiki Maleiwa namüin. Akaajaa jia tawalayuwaa, müshii aka jia Isaac süka nüchooinapain jia Maleiwa sünainjee tü pütchi nüpansaajakat paala nümüin Abraham.
Otta müshia chi süchonkai Agar, chi jemeikai maa aka wayuu neꞌe, jashichishi nümüin Isaac, chi jemeikai sünainjee tü naaꞌinrakat chi Naaꞌinkai Maleiwa. Akaajaa waya anoujashiikana maaꞌulu yaa, müshii aka waya naaꞌin Isaac sünain jashichin wamüin na ekirajüliikana sünain alawaa.
Otta tü anasükat süpüla waaꞌinrüin, aküjünüsü suluꞌu tü karaloukta nüchikimaajatkat Maleiwa. Anuꞌusa nünüiki chi Maleiwakai nümüin Abraham: “Püjüta puulia tü achepchieekat nümaa chi süchonkai, süka nnojolüin niainjachin aapaain tü taapüinjatkat pümüin. Niainjachi aapaaka chi süchonkai Sara”.
Müshi taya tachikua jümüin tawalayuwaa: Saaꞌu nnojoliinapain suupünaain waya tü nuluwataakat anain Moisés, nnojoliishii waya müin aka naaꞌin chi süchonkai Agar, tü achepchieekat. Müshii aka waya naaꞌin chi süchonkai Sara sünain taashiinapain waya süpüla oonowaa sümaa nünüiki Maleiwa.
Taashiinapa waya sütüma tü naaꞌinrakat Cristo sünain ouktüin waaꞌujee süpüla nnojoliinjanain kachepchiain waya wane kasa. Je sükajee tia, anakaja jooluꞌu müleka jüchecherüle jaaꞌin nünain Cristo süpüla nnojoliinjanain suupünaain jia kasa eekai müin aka shia jüchikua.
Ee jümaala jaaꞌin sünain tü taküjainjatkat jümüin, süka shiimüin sünain ajütüüshin taya nütüma Maleiwa. Müleka jiꞌyoteꞌerüle jüta süka jüchajaain süchiki wane anajirawaa sünainjee tü nümakat Moisés, atüjaaneena aaꞌu jia sünain jiyouktüin tü naaꞌinrakat Cristo süpüla anajiraainjanain jia nümaa Maleiwa.
Müshi taya tachikua: Chi wayuu eekai niꞌyoteꞌerüin nüta shiiꞌiree anajiraain nümaa Maleiwa, acheküshi noonooin sümaa süpüshualeꞌeya tü nuluwataakat anain Moisés.
Müleka jüchajaale süchiki wane anajirawaa sünainjee tü nüshajakat Moisés, akatalaainapajaꞌa jia nuulia Cristo sükajee tia, süka nnojolüitpain kasajatüin jümüin tü kasa anasü naaꞌinrakat Maleiwa sünainjee anamiain nia jümüin.
Akaajasa wayakana, watüjaa aaꞌulu sünain anajiraainapain waya nümaa Maleiwa sünainjee tü wanoulakat nünain Cristo sümüiwa. Je akaaliijünüshii waya nütüma chi Naaꞌinkai Maleiwa sümaꞌinruꞌu waꞌatapajüin keraainjatüin süpüshua tü naaꞌinrüinjatkat wapüla Maleiwa.
Tü nüchekakat chi Maleiwakai wapüleerua waya anoujashiikana nünain Cristo, shia müleka aijiraale waya wapüla sükajee wanoujain nünain. Nnojotsü kasajatüin nümüin müleka woꞌyotoonüle ata je müleka moꞌyotoojule.
Aishaꞌajaa jia. Achecherapüꞌüshii jia jaaꞌin sünain anoujaa. Otta müsia jooluꞌu, ooꞌulaainapa jia suulia joonooin sümaa tü shiimüinkat tekirajakat anain jia. ¿Jaraliyuu ooꞌuleꞌetka jia suulia anoujaa?
Nnojoishi niain Maleiwa ooꞌuleꞌerüin jia, süka niain eenaküin jia süpüla anoujaa.
Mayaasüje palirüin neꞌe tü pütchi alawaa aküjünakat jümüin, wainma maꞌi tü anoujasükalüirua jaꞌaka eekai suuꞌuleꞌennüin suulia tü shiimüinkat süpüla suushikajaain süchiirua alawaa.
Otta saaꞌu saꞌaniraaitpain jukuaippa nümaa chi Senyotkai, tatüjaa aaꞌuchii jia sünain ayatüinjanain kacheꞌein waneepia sünain tü shiimüinkat. Je na ekirajüliikana jia sünain tü alawaakat, mayaasüje nnojolüin tatüjaain saaꞌu jaraliin naya, shiimüin sünain süsaleenain naya tü naainjalakat.
Tawalayuwaa, müleka tekirajüleje jia sünain oꞌyotoonoo ata, nnojoleerü mojuin namüin na judíokana nüchiki Jesús sünain ouktüin saaꞌu kuruusa. Je nnojoleerü eꞌrüliin wayumüin naya tamüin.
Je na ekirajüliikana sünain alawaa, aishaꞌajaa, kasataalejese nakatalaain jaꞌakajee.
Tawalayuwaa, eenakünüshii jia nütüma Maleiwa süpüla taashinjanain jia suulia suupünaajüin tü nüshajakat Moisés. Nnojoliishii jia taashin süpüla kaleꞌeruꞌuin süchiki kaainjalaa. Shia taashika apüla jia, jükaaliijiraain süka aijiraain jia jüpüla.
Anuu tü nuluwataakat anain Moisés, tü alanaꞌaleekat sünain anain saꞌakajee tü aluwataanakat anain waya. Müsü mayaa: “Anakaja müleka aire püpüla wayuu süpüshua, maa aka alin pia püpülajiraa”, müsü.
Jalia jia suulia aꞌülüjaajirawaa. Müleka masütaajule jia sünain eꞌrüliin wayumüin namüin na juwalayuukana, amalajaajeerü tü jünoulakat sükajee tia.
Tamüshii paala jia: Suulia kaleꞌeruꞌuin jia süchiki kaainjalaa, anakaja müleka jüüjüüle jia waneepia nümüin chi Naaꞌinkai Maleiwa.
Tü kasa mojusü keejiakat nümüin chi eekai kaleꞌeruꞌuin süchiki kaainjalaa, naata suulia tü nüchekakat chi Naaꞌinkai Maleiwa. Je tü kasa anasü keejiakat nümüin chi eekai jüüjüüin nümüin chi Naaꞌinkai Maleiwa, wane sümüin suulia tü naaꞌinreekat chi eekai kaleꞌeruꞌuin süchiki kaainjalaa. Tü naaꞌinreekat chi waneꞌe, naata suulia tü naaꞌinreekat chi waneꞌeya. Müleka kaleꞌeruꞌuin jia süchiki kaainjalaa, iseerü jüchiki jaaꞌinrüin tü nüchekakat Maleiwa jüpüleerua.
Otta müleka jüüjüüle jia nümüin chi Naaꞌinkai Maleiwa, nnojoleena suupünaain jia tü nümakat Moisés.
Atüjaana aaꞌulu sütüma wayuu süpüshua tü naaꞌinrakat chi eekai kaleꞌeruꞌuin süchiki kaainjalaa. Naaꞌinrüin tü mojusükat: maa aka aꞌluwajirawaa akuaippaa sümaa wayuu jierü otta wane jierü nümaa wane toolo,
maa aka kamaleiwaseyaain nia, maa aka eeꞌirajiraa ouutsü, maa aka kanainwaa aaꞌin wayuu, maa aka aꞌülüjaajirawaa, maa aka achumujaa aaꞌin, maa aka ülüꞌüttaa aaꞌin, maa aka yaletayaa aaꞌin suꞌupala wayuu, maa aka akatajirawaa,
je maa aka eperuwawaa. Chi eekai aaꞌinrüin kasa eekai müin aka tia, müichia nnojolin ekerolüin nümaꞌanamüin Maleiwa eere nuluwataain. Shia tü tamapüꞌükat paala jümüin.
Otta jiakana, ¿jameena jia müleka jüüjüüle jia nümüin chi Naaꞌinkai Maleiwa? Shiimüin maꞌi akaaliijüneena jia nütüma süpüla aijiraain jia jüpüla, je talateerü jaaꞌin mayaasüje jiꞌreerüin müliaa. Je suꞌunnaa tü müliaa jiꞌreetkat, eimalaajeerü jaaꞌin nütüma. Je atüjeena jia aꞌatapajaa mayaainje nnojolüin jaaꞌa müin wayuu jümüin. Kamaneejeena jia sümüin wayuu süpüshua sümaa aaꞌinraa tü kasa anasükat waneepia sümüin. Je jikettaajeerü waneepia tü eꞌitaanakat jüpüla.
Anamieena jia sümüin wayuu eekai jashichin jümüin. Je jüchechereerü jaaꞌin suulia aaꞌinraa kasa mojusü süka laülaain jaaꞌin. Meeria jukuaippa müleka jüüjüüle jia waneepia nümüin chi Naaꞌinkai Maleiwa. Je nnojoleerü jaralüin laülaain jaaꞌu, tü achiajaainjanakat jia suulia aaꞌinraa tia.
Chi eekai saꞌaniraain nukuaippa nümaa Jesucristo, saaꞌujee müin aka ouktiraakai nia nümaa, nnojotsü naaꞌinrüin tü kasa mojusü keejiapüꞌükat nümüin, süka nnojolichipain kaleꞌeruꞌuin süchiki kaainjalaa.
Maa aka waluwataanüin jooluꞌu nütüma chi Naaꞌinkai Maleiwa, anakaja woonoole sümaa tü nümakat wamüin.
Anakaja nnojorule alaayaain waaꞌin suulia wayuu sünain kasakaaraliin wooꞌomüin aꞌülüjawaa je sünain wachunjiraain saaꞌu eekai eein.
Tawalayuwaa, jiakana jüüjüükana nümüin chi Naaꞌinkai Maleiwa, müleka kaainjarale wane juwala, anashii müleka jimeꞌejüle naaꞌin süpüla nujuittinnüinjachin suulia tü kaainjalaakat. Je wanaa sümaa jükaaliijain nia, ayata jia kamaneein nümüin. Kaainjalajayaa jia wanaa nümaa.
Anakaja müleka jükaaliijiraale waneꞌewai jukua suꞌunnaa tü müliaa jiꞌrakat, süpüla jikeraajüinjatüin tü nüchekakat Cristo jüpüleerua.
Je nnojotsü anain müleka yaletayaale jukuaippa suꞌupala wayuu. Nnojo motüin jaaꞌin sünain cheꞌojaain akaaliijirawaa jümüin.
Anakaja eere jaaꞌin sünain tü jaaꞌinrakat süpüla jütüjaainjatüin saaꞌu müleka anale je müleka mojule. Maa aka analejeꞌe tü jaaꞌinrakat, talateeshiijaꞌa jia sümaa. Je nnojolu jiyoujireerüin tü jaaꞌinrakat namaa juwalayuu.
Jütüjaa saaꞌu wasouktinneenain waneꞌewai wakua nuꞌupala Maleiwa soꞌuweena wane kaꞌi saaꞌu süpüshua tü waaꞌinrakat, müleka anale, müleka mojule.
Na ekirajünakana sünain nünüiki Maleiwa, anakaja naapawaire süpüshi tü kasa eekat namaꞌana nümüin chi ekirajakai naya.
¿Kaseerü naaꞌinraka chi Maleiwakai nümüin chi wayuu macheꞌekai süchiirua tü mojusükat? ¿Nnojoleerü cheje eera jamajatüin nümüin? Jamüsüjaꞌa shia, jülüjeerü naaꞌin süpüshua. Chi aaꞌinrakai tü kasa anasükat, walaajeechi nütüma. Otta chi aaꞌinrakai tü kasa mojusükat, nnojoleechi walaain nütüma.
Chi wayuu eekai ayatüin sünain kaleꞌeruꞌuin süchiki kaainjalaa, oukteechi nia saaliijee tia. Otta chi aaꞌinrakai tü nüchekakat chi Naaꞌinkai Maleiwa, eeꞌiranajaaneerü naaꞌin nütüma süpüla eeinjachin nia nümaa Maleiwa süpüla kaꞌikat süpüshua.
Je sükajee tia, anakaja makulajaainre waaꞌin sünain aaꞌinraa tü anasükat sümüin wayuu. Müleka ayatüle waya sünain tia, walaajeena waya nütüma chi Maleiwakai soꞌuweena wane kaꞌi.
Müleka watüjaale saaꞌu tü anasükat süpüla aaꞌinnaa, anakaja waaꞌinrüle tia namüin na wawalayuukana palajana je mapa sümüin wayuu süpüshua.
Jaꞌapü süshajia tatüma tü karalouktakat süka tayain kashajalain tü pütchi taküjüinjatkat jooluꞌu jümüin.
Anuu joo tanüiki tachikua jümüin: Jalia jia suulia juushikajaain nachiirua na wayuu aluwataakana sünain oꞌyotoonaa ata. Aꞌwaataashii naya suluꞌu tü nekirajakat anain süpüla kojutüinjanain naya sütüma wayuu. Müleka nnojoliireje nekirajüin sünain tia, mojutsaliije naya natüma na judíokana sünainjee tia.
Na wayuu eekai oꞌyotoonüin ata, nnojoliishii ainküin oonowaa sümaa tü nuluwataakat anain Moisés. Shia keeꞌireeka naaꞌin neꞌe shiꞌyotoonüinjatüin jüta jiakana süpüla naꞌwaataainjanain suluꞌu jüüjüüin jia sümüin tü nekirajakat anain.
Otta tayakai, kasataalejese nnojolin taꞌwaataain suluꞌu takuaippa. Shia taꞌwaataainjatka aluꞌu nukuaippa chi Wasenyotsekai Jesucristo, süka ouktüin nia saaꞌu taainjala. Je sükajee tia, müichipa aka ouktiraakai taya nümaa sünain nnojolüitpain kasajatüin tamüin tü keejiakat sümüin wayuu manoujainsat. Je süka anajiraaichipain jooluꞌu taya nümaa Maleiwa sünainjee tü naaꞌinrakat Cristo, nnojolichipa kasajachin taya sümüin tü wayuu manoujainsatkalüirua.
Nnojoliishii waya kojutüin nütüma Maleiwa sünainjee sukuaippa wata, müleka shiꞌyotoonüle otta moꞌyotoojule. Shia nüchekaka wapüleerua suꞌwanajaanüinjatüin wakuaippa nütüma.
Jia aꞌwanajaainapakana akuaippa nütüma Maleiwa, gentilekana ooꞌulaka judíokana, saaꞌu jüüjüüin jia sümüin tü tekirajakat anain, achuntüshi joo taya nümüin Maleiwa süpüla nümüliajüinjanain jia je süpüla naapüinjatüin anaa jümüin.
Je jooluꞌu süka keraaitpain tü tashajakat jümüin, müshi paala taya namüin na eekai eꞌrüliin wayumüin tamüin: Kettshia taya. Tayaꞌa nuchepchiaka Cristo je kamojulashi taya sünainjee aküjaa nüchiki.
Tawalayuwaa, achuntüshi jooluꞌu taya nümüin chi Wasenyotsekai Jesucristo süpüla niiꞌiyatüinjatüin naꞌanasia waneepia jümüin. Amén, kasataalejese nikeraajüin tia.
Taya, Pablo, Aluwataaushikaꞌaya nütüma Cristo Jesús, taya aneekünaka nütüma chi Maleiwakai süka nücheküin taya süpüleerua nuluwatawaa. Tashajüin jooluꞌu jümüin jia nüchooinkana chi Maleiwakai chakana Éfeso, jia aaꞌinrakana waneepia tü nuluwataakat anain süka nümaain Cristo Jesús.
Achuntüshi taya nümüin chi Washikai Maleiwa je nümüin chi Senyotkai Jesucristo süpüla neeꞌiyatüin naꞌanasia waneepia jümüin je süpüla naapüinjanain wane anaa jümüin.
Anakaja waꞌwaajüle chi Nüshikai, Nümaleiwasekai chi Wasenyotsekai Jesucristo. Süka nümaainapain waya Cristo, naaꞌinrüin chi Maleiwakai wapüleerua chajee iipünaajee kasa anashaatakat maꞌi, nükaaliijakat aka waya sünain anoujaa.
Otta müsia paala sümaiwa nnojolüiwaꞌaya kasain akumajünüin yaa sooꞌopünaa mmakat, nüneekatüjüliꞌiya waya chi Maleiwakai süpüla tü naaꞌinrajatkat Jesucristo wamüin. Nükatalüinjana waya suulia waainjala süpüla lotüinjatüin wakuaippa nuꞌupala,
süka aletüjülüꞌinya nünüiki Maleiwakai sünain nüchooinyaainjanain waya sünainjee tü naaꞌinrakat Cristo. Je süka alin waya nüpüla, talatüsü naaꞌin sümaa tü naaꞌinrüinjatkat chi Nüchonkai wamüin.
Waꞌwaajeein nia waneepia saaꞌu anamiashaatain nia wamüin je saaꞌu nnojolin naꞌalijiraain suulia nuluwataain wamüin chi Nüchonkai Jesucristo aishikai maꞌi nüpüla.
Sünainjee anamiain chi Maleiwakai wamüin, nülatirüin waainjala woulia. Taashiinapa waya suulia, süka nuwalaajüitpain Jesús süka nüsha amülakat wanaa sümaa ouktüin, süka niain amaünajüna amüin.
Aishaatashii waya nüpüla chi Maleiwakai, nuluwataakalaka chi Nüchonkai wamüin. Je süka kekiin maꞌi nia, nütüja aaꞌut sünain shikeraajeerüin tü nüchekakat süpüleerua naaꞌinrüinjatüin chi Nüchonkai.
Talatüsü naaꞌin chi Maleiwakai saaꞌu niiꞌiyatüinjatüin wamüin jooluꞌu nünainjee Cristo tü nnojotkat atüjaanain aaꞌu paala.
Ekettaajeerü nütüma Maleiwa soꞌuweena wane kaꞌi sünain nükotchajeerüin kasakat süpüshua tü chasükat iipünaa otta yaasükat saaꞌu mmakat, süpüla niainjachin Cristo chi Nüneekajalakai aluwataain saaꞌu, süka niꞌitaatüjülüꞌinya tü sükaliakat paala.
Aneekünüshii wayakana judíokana nütüma chi Maleiwakai süpüla nüchooinjanain waya sümaa wakatannüin nütüma süpüla nümaainjanain Cristo, maa aka süpüshua tü naaꞌinreekat paala,
süka wayain palajanain sünain aꞌatapaa Cristo jüpüleerua jiakana “gentilekana”. Nücheküin wapüleerua waaꞌinreein waneepia tü nüchekakat je waꞌwaajeein nia saaꞌu anashaatain maꞌi wamüin.
Otta jiakana gentilekana, nüchooinyaainapa jia Maleiwa saaꞌu jünoujaitpain sünain tü shiimainkat, tü nüchikikat Cristo, chi Oꞌtteꞌerüikai. Nümaashii jooluꞌu jia Cristo je aapünüshi jümüin chi Naaꞌinkai Maleiwa, chi nüküjakai achiki paala, chi wayaawaseinjachikai, maa aka sukuaippa wane jeerü.
Maa aka naapüichipain chi Naaꞌinkai Maleiwa wamüin waya nüpüshikana, meeria nütüma süpüshua tü naapajatkat wamüin mapeena. Waꞌwaajeechi chi Maleiwakai saaꞌu taashireejeenain waya nütüma suulia süpüshua waainjala soꞌuweena tia kaꞌikat.
Wanaa sümaa taapüin jüchiki sünain miyoꞌuin jünoula nünain chi Senyotkai Jesús je süchiki naalin napüshua na anoujashiikana jüpüla, waneepiashi taya achuntüin nümüin chi Maleiwakai jaaꞌu sünain taapüin analuꞌut nümüin saaꞌu süpüshua tü naaꞌinrakat jümüin.
Tachuntüin waneepia nümüin chi Nümaleiwasekai chi Wasenyotsekai Jesucristo, chi Washikai Maleiwa anashaataleekai maꞌi, süpüla jiyaawatüinjachin naaꞌu nükajee chi Naaꞌinkai. Müleka jülüjüle jaaꞌin tü niiꞌiyateetkat chi Naaꞌinkai jümüin, kekiijeena jia nütüma süpüla jütüjaainjatüin saaꞌu tü nüchekakat chi Maleiwakai jüpüleerua.
Tachuntüin nümüin jaaꞌu süpüla nükaaliijainjanain jia chi Naaꞌinkai Maleiwa süpüla jütüjaainjatüin saaꞌu tü kasa anasü eenakünakat apüla jia nütüma Maleiwa, tü kasa anasü naaꞌinrüinjatkat namüin napüshua na anoujashiikana achechetkana naaꞌin sünain aꞌatapaa.
Tachuntüin jaaꞌu nümüin chi Maleiwakai süpüla jiyaawatüinjachin naaꞌu sünain pülashin maꞌi nia süpüla nükaaliijain na anoujashiikana nünain. Nnojotsü kasain isain nüchiki, müshijeseꞌe nüsoꞌireꞌerüin naaꞌin Cristo süchikijee ouktüin süpüla nüikkaleꞌerüin chamüin nikialuꞌujee süpüla aluwatawaa wanaa nümaa chaa iipünaa eere nuluwataain.
Otta Cristo, kojutshi maꞌi nütüma chi Maleiwakai suulialeꞌeya tü aapieekalüirua süpüshua nümaajatkat chaa iipünaa sirumaluꞌu, je suulialeꞌeya tü yolujaakalüirua süpüshua, je noulialeꞌeya na laülaayuukana napüshua yaa mmoluꞌu, noulialeꞌeya naya napüshua, na eekai naluwataain maaꞌulu yaa je na eekai naluwataajeenain mapeena.
Eꞌitaanüshi nia nütüma süpüla nuluwataainjatüin wayuu süpüshua je süpüla kojutüinjachin sütüma suulialeꞌeya tü kasakat süpüshua. Je aneekünüshi nia nütüma chi Maleiwakai süpüla sülaülainjachin tü anoujasükalüirua sainküin mmakat süpüshua sünain süpüshua tü kasa saaꞌinrakat.
Wayakana anoujashiikana, süka niain Cristo wekiipüꞌüin jooluꞌu, wayajiraainapa, maa aka sukuaippa wane wayuu waneesia. Akaajaa müleka nnojolin niain Cristo wekiipüꞌüin, katataꞌaweena waya.
Otta jiakanaya paalainka, nnojotsü joonooin amaa nünüiki chi Maleiwakai sütüma kaainjalapüꞌüin jia, maa aka neꞌe wane wayuu eekai ouktüin sünain moonooin sümaa nünüiki sülaamain.
Kaainjalapüꞌüshii jia soꞌu kaꞌikat tia, süka keejiapüꞌüin jümüin tü kasa mojusü naaꞌinrakat na wayuu manoujainsaliikana, süka joonooin sümaa nünüiki chi sülaülakai yolujaa yaa iipünaapünaa, chi ootakai wayuu sainküin mma sünain ayouktaa nünüiki Maleiwa maaꞌulu yaa.
Shiapüꞌü wakuaippa paala wamaiwa, woꞌunapüꞌüin süchiirua tü naaꞌinrakat na wayuu ayouktakana nünüiki Maleiwa. Süchepchiapüꞌüin waainjala süka waaꞌinrüin kasa mojusükat waaꞌinreekat. Sükajee tia, nüꞌürülashii waya Maleiwa wanaa namaa napüshua na kaainjaraliikana sünainjee waainjala.
Otta chi Maleiwakai, saaꞌu alin maꞌi waya nüpüla, je süka nümüliajeein wayuu süpüshua shiiꞌiree suuꞌulaweein suulia saainjala, nujuittirüin waya suulia süchepchiaa waainjala. Mayaasüje nnojolin kasajachin nia wamüin sütümajee kaainjaraliin waya, niiꞌiratüin waaꞌin sükajee tü naaꞌinrakat Cristo. Nuꞌtteꞌerüin waya süka anamiain nia wamüin.
Maa aka nüsoꞌiraain aaꞌin Cristo süchikijee ouktaa, müshiꞌiya wayakana, ojuittüinapa waya suulia süchepchiaa waainjala nütüma chi Maleiwakai, süka shiiꞌiranajaaitpain waaꞌin. Je maa aka nuꞌunüin Cristo iipünaamüin süpüla nuluwataainjachin wanaa nümaa chi Nüshikai, akaweenia wayakana, oꞌuneena süpüla aluwatawaa wanaa nümaa Cristo chaa iipünaa.
Chi Maleiwakai, niiꞌiratüin waaꞌin süpüla sütüjaainjachin naaꞌu wayuu mapeena sünain anamiashaatain maꞌi nia wamüin saaꞌu nuꞌtteꞌerüin waya suulia waainjala sünainjee tü naaꞌinrakat Cristo Jesús.
Oꞌtteꞌennüshii jia suulia jaainjala sükajee anamiain maꞌi chi Maleiwakai jümüin je sükajee nükaaliijain jia süpüla jünoujainjanain nünain Cristo. Nnojoliishii jia oꞌtteꞌennüin sünainjee aaꞌinraa kasa anasü, suulia juꞌwaataꞌalaain suluꞌu jukuaippa jümüiwa.
Aluwataanüshi Cristo Jesús wamüin nütüma chi Maleiwakai süpüla nuꞌtteꞌerüinjanain waya nükajee je süpüla niiꞌiratüinjatüin waaꞌin süpüla waaꞌinrüinjatüin tü anasükat, maa aka tü keeꞌireetüjütkat naaꞌin paala sümaiwa süpüleerua waaꞌinrüin.
Jia gentilekana nnojoliikana judíoin, “moꞌyotooju atachiikana” jümünüin natüma na judíokana “oꞌyotoona atachiikana”. Tia oꞌyotoonaakat ata, aaꞌinnüsü neꞌe namüin sütüma wayuu, nnojotsü nütümain chi Maleiwakai.
Paalainka, nnojoishi jütüjaain aaꞌu Cristo chi Nüneekajalakai Maleiwa, süka nnojoliin kasapünaain jia nanain na judíokana Israelkana anülia. Wayuu naatajana jia noulia. Nnojotsü kasapünaain jünain paala tü pütchi eꞌitaanakat nütüma chi Maleiwakai napüla, süka nayain pansaain amüin nünüiki. Shiimüin sünain makaaliijuuin paala jia nütüma chi Maleiwakai, süka nnojoliin jiꞌraajüin nia.
Je paalainka, wattashii jia nuulia. Otta müshiꞌiya jooluꞌu, nünainjee Cristo, sünainjee amülain nüsha saaꞌujee jaainjala, antinnüinapa jia nünainmüin chi Maleiwakai süpüla nümaainjanain jia.
Waya judíokana jümaa jiakana gentilekana, aleewainapa waya jooluꞌu nütüma Cristo. Ooꞌulaainapa waya suulia paꞌünüüwajirawaa, süka ouktüin nia waaꞌujee wapüshua.
Süka ouktüin Cristo waaꞌujee, maamüintpa nütüma tü nüshajakat Moisés paala süpüla nakuaippain na judíokana, süpüla wanaawainjatüin wakuaippa süpüla nümawaa Cristo waneepia, maa aka judío otta gentile. Kolotüinapa joo waya nütüma. Nnojoliinapa paꞌünüüwain.
Sünain wanaawajiraaitpain wakuaippa, waya judíokana ooꞌulaka jia gentilekana, nücheküin chi Maleiwakai wapüleerua anajiraainjanain waya nümaa. Mayaainje nüꞌünüüpüꞌüin waya saalin waainjala, ooꞌulaainapa waya suulia paꞌünüüwajirawaa nümaa sükajee ouktüin Cristo waaꞌujee wapüshua.
Antüshi Cristo wanainmüin wayakana judíokana nüpüshikana chi Maleiwakai, maa aka jünainmüin jiakana gentile wattakana paala nuulia, sünain aküjaa süchiki tü anajirawaakat wamüin.
Je nünainjee Cristo, jutatüitpa wapüleerua wanaawaa sünain antaa nümülatuꞌumüin chi Washikai Maleiwa nükajee chi Naaꞌinkai.
Otta müshiꞌiya jiakana gentilekana jooluꞌu maaꞌulu yaa, sünainjee tü naaꞌinrakat Cristo, nnojoliinapa wattain jia nuulia chi Maleiwakai, nnojoliinapa naatain jia woulia. Nüpüshinapa jia Maleiwa wanaa wamaa. Kottüinapa waya sünain waneesia eꞌirukuu, tü nüchonwaakat Maleiwa.
Waya anoujashiikana wapüshua, waya judíokana ooꞌulaka jia gentilekana, müshii aka waya saaꞌin wane miichi süka wayajiraain sünain tü wanoulakat. Akaajaa tü pütchi naküjakat wamüin na Aluwataaushikana je na aapirüliikana süka nünüiki Maleiwa, müsü aka saaꞌin tü ipa eꞌitaanakat mmoluꞌu süpüla sükumajünüinjatüin tü miichikat saaꞌu. Otta Cristo, saaꞌu niain oꞌtteꞌerüin waya, müshi aka saaꞌin tü palajatkat ipa eꞌitaanüin sünain tü miichikat.
Nünainjee Cristo, otta sünainjee eeichipain chi Naaꞌinkai Maleiwa suluꞌu waaꞌin waya akataluushikana suulia waainjala, müshii aka waya saaꞌin wane miichi sünain waꞌwaajiraain otta sünain waꞌyanaajiraain wapüshua waneepia nümüin chi Senyotkai.
Püreesashi taya sünainjee aküjaa nüchiki Cristo Jesús jümüin jiakana gentilekana. Je sünainjee tü anasü naaꞌinrakat chi Maleiwakai wamüin, achuntüshi taya waneepia jaaꞌu.
Jütüjaa jümata saaꞌu sünain kamaneein chi Maleiwakai tamüin maa aka nüneeküin taya süpüla takaaliijainjanain jia gentilekana.
Tü kasa naaꞌinrüinjatkat chi Maleiwakai, tü nnojotkat sütüjaain aaꞌu wayuu paala nütüma, niiꞌiyatüin tamüin, maa aka tü tamayütkat jümüin.
Jütüjaweerü aaꞌu jooluꞌu jaashajeꞌetpa tü karaloukta tashajakat jümüin, sünain tayain atüjaaichipain saaꞌu joo tü naaꞌinrüinjatkat chi Maleiwakai nüka Cristo, tü nnojotkat sütüjaain aaꞌu wayuu paala.
Tü nnojotkat nüküjüin achiki chi Maleiwakai paala sümüin wayuu, eeꞌiyatünüsü jooluꞌu nütüma chi Naaꞌinkai namüin na Aluwataaushikana ooꞌulaka namüin na aapirüliikana süka nünüiki Maleiwa, na akataluushikana suulia naainjala.
Tü eeꞌiyatünakat tamüin jooluꞌu, shia sünain kamüinjeenain jia wanaa namaa na judíokana, na Israelkana anülia, tü nüpansaajakat achiki paala chi Maleiwakai namüin. Aapüneerü jümüin nünainjee Cristo Jesús süka jünoujain nünain sünain ouktüin süpüla nuꞌtteꞌerüin jia suulia jaainjala. Wayajiraajeena jooluꞌu wayakana anoujashiikana wapüshua, waya judíokana ooꞌulaka jia gentilekana, süka wanaawajiraain wakuaippa.
Sünainjee anamiain tamüin chi Maleiwakai, nüneeküin taya süpüla nüchepchiaa sünain aküjaa nüchiki chi Oꞌtteꞌerüikai sümüin wayuu. Süka pülashin maꞌi chi Maleiwakai, tountüin taaꞌinrüin tü nuluwataakat anain sükajee nükaaliijain taya.
Mayaashije tamülatüin taaꞌin naꞌakajee napüshua na nüchooinkana Maleiwa, je saaꞌu anamiain nia tamüin, ayatshia taya naapaain süpüla taküjainjatüin nüchiki Cristo jümüin jiakana gentilekana, sünain alanaꞌaleein maꞌi nia sünain anain.
Nuluwataain taya chi kakumalakai kasakat süpüshua süpüla tekirajüinjatüin wayuu süpüshua sünain süchiki tü naaꞌinrakat jooluꞌu, tü matüjaajuukat aaꞌu paala, süka nnojolüin nücheküin paala niiꞌiyateein sümüin wayuu.
Nanainjee na anoujashiikana napüshua sainküin mmakat, niiꞌiyateein jooluꞌu chi Maleiwakai maaꞌulu yaa sünain niain kekiin sünain süpüshua tü naaꞌinrakat süpüla sütüjaainjatüin naaꞌu tü aapieekalüirua chaa iipünaa sirumaluꞌu.
Otta süpüshua tü naaꞌinrakat chi Maleiwakai maaꞌulu yaa nükajee Cristo chi Wasenyotsekai, shia tü naaꞌinrüinjattüjütkalia paala sümaiwa.
Sünainjee wanoujainapain nünain Cristo, nnojoliinapa waya mmolüin seema arütkawaa nünainmüin chi Maleiwakai süpüla aashajawaa nümaa.
Nnojo mojuin jaaꞌin taalin saaꞌu müliain taya jünainjee suluꞌu tü kaatsetkat, süka tounteerüin takaalinjain jia sütüma tü alatakat tamüin.
Saaꞌu tü anasü naaꞌinrakat chi Washikai Maleiwa wamüin, tasapainyoꞌukashi taya nümülatuꞌumüin süpüla aashajawaa nümaa, süka niain Süshin tü anoujasükalüirua süpüshua maaꞌulu yaa, maa aka tü chakat iipünaa ooꞌulaka tü yaakat saaꞌu mmakat.
Je saaꞌu anashaataleeichipain chi Maleiwakai wamüin, achuntüshi taya nümüin jaaꞌu süpüla katsüinjatüin jaaꞌin nütüma chi Naaꞌinkai je süpüla jüchecherüinjatüin jaaꞌin sünain anoujaa nünain Cristo süpüla eeinjachin nia jümaa waneepia. Aijeechi chi Maleiwakai jüpüla nütüma. Otta aijiraweena jia.
Maülesat saalin tü wayuukolüirua süpüshua nüpüla Cristo, nnojotsü wainküin wayaawatüin saaꞌu. Achuntüshi taya jaaꞌu nümüin chi Maleiwakai süpüla jiyaawatüinjatüin saaꞌu tü jaalinkat nüpüla Cristo, süpüla aijiraainjanain jia jüpüla maa aka alin jia nüpüla Maleiwakai.
Waꞌwaajeein chi Maleiwakai süka pülashin maꞌi nia. Nnojotsü kasain isain nüchiki. Naaꞌinrüin tü kasa anasükat wamüin waneepia, waya aꞌyataashiikana nümüin, tü wachuntakat maaꞌaya aka tü keeꞌireekat waaꞌin nnojotkat wachuntüin nümüin. Kasataalejese kojutüin chi Maleiwakai watüma waya anoujashiikana sainküin mmakat süpüshua sünainjee süpüshua tü naaꞌinrakat Cristo Jesús. Kojuteeshi nia watüma waneepia maaꞌulu yaa je mapeena süpüla kaꞌikat süpüshua. Amén.
Taya püreesashikai sünainjee aküjaa nüchiki chi Senyotkai, temeꞌeja aaꞌinchii jia süpüla ayatüinjanainya sünain tü nüneekakat apüla jia chi Maleiwakai.
Anakaja müleka nnojorule pülayaain jaaꞌin noulia na juwalayuukana. Jümüliaja eekai mojuin naaꞌin. Nnojo jukulajaain aaꞌin sümaa akaalinjirawaa. Jaaꞌinra tü anasükat niꞌipajee chi juwalakai eekai niꞌrülüin wayumüin jümüin, saaꞌu alin jia jüpüshua nüpüla chi Maleiwakai.
Nnojo jüꞌülüjiraain. Nnojo jütkaajiraain. Soto jaaꞌin sünain eeichipain chi Naaꞌinkai Maleiwa suluꞌu jaaꞌin, chi akaalinjüinjachikai jia süpüla wanaawajiraainjatüin jaaꞌin.
Je maaꞌaya aka tü aneekünakat apüla waya, wanaawasü wakuaippa nütüma chi Naaꞌinkai Maleiwa süka waneeshiain nia.
Otta chi Wasenyotsekai, nia neꞌe Jüsenyotsekaꞌaya süka waneeshin nia. Je tü wanoujakat anain wayakana, shia tü jünoujakat anain jiakana. Je tü woutiisakat anainjee waya, shia neꞌe tü woutiisakat anainjee jiakana.
Otta chi Washikai Maleiwa, nia neꞌe Jüshikaꞌaya je nia neꞌe Jümaleiwasekaꞌaya. Nia nümüiwa aꞌwaajüneeka watüma wayakana wapüshua, süka niain laülaain saaꞌu wayuu süpüshua. Nia akaaliijaka waya sünain aaꞌinraa kasa anasü sünain eein nia waneepia suluꞌu waaꞌin.
Aapünüsü wamüin waneꞌewaire wakua tü watüjakat apüleerua nütüma Cristo. Kaꞌyataainshii joo waya nütüma, süpüla waaꞌinrüinjatüin tü kasa anasü nüchekakat wapüleerua sükajee anamiain nia wamüin.
Maa aka sümakat tü ashajünakat paala suluꞌu tü karaloukta nüchikimaajatkat chi Maleiwakai: “Süchikijee nükanajüin tü nüꞌünüükalüirua, naapüin tü nüsülajeekat sümüin tü nüpüshikalüirua sümaa nuꞌunüin iipünaamüin eemüin chi Maleiwakai”.
¿Jamaluꞌut tü pütchi “nuꞌunüin iipünaamüin” makat? Shia süka nüshakatüin Cristo paala yaa saaꞌu mmakat.
Chi antakai paala yaa saaꞌu mmakat, nia neꞌe chi oꞌunakai iipünaamüin waneemüin saꞌata sirumakat süpüla laülaainjachin nia saaꞌu kasakat süpüshua.
Otta niakai, nüneeküin suꞌutku tü anoujasükalüirua je naapüin namüin atüjaa süpüleerua tü aꞌyatawaa naaꞌinrüinjatkat nümüin. Je naapaleꞌeinya wane anüliee namüin waneꞌewai nakua sükajee tü naꞌyataainkat. Müsü mayaa: na Aluwataaushikana, na aapirüliikana süka nünüiki Maleiwa, na aküjaliikana nüchiki chi Oꞌtteꞌerüikai sümüin tü manoujainsatkalüirua, je na aaꞌinmajüliikana sünain ekirajaa na anoujashiikana.
Nüneeküin naya chi Maleiwakai süpüla nakaalinjüinjanain waya anoujashiikana wapüshua sünain waꞌyataain nümüin chi Senyotkai, süpüla kooꞌomüinjatüin wamüin sütsüin waaꞌin sünain anoujaa.
Nücheküin chi Maleiwakai süpüleerua wountüinjatüin tü aleewaakat sünain anoujaa nünain chi Nüchonkai, je süpüla wayaawatüin saaꞌu süpüshua tü kasa anasü naaꞌinrakat wamüin, süpüla müin aka waya naaꞌin Cristo sünain laülaain waaꞌin sünain anoujaa.
Je sükajee tia, nnojotsü joꞌuweeinjatüin jaaꞌin, suulia joojüin süpüla eꞌikeꞌennaa süka alawaa sütüma tü anoujayaasükalüirua.
Shieesü woꞌunaka achiirua tü shiimüinkat waneepia süpüla aleewainjanain waya namaa na wawalayuukana, süpüla müinjanain aka waya naaꞌin Cristo sünain süpüshua tü waaꞌinrakat, chi aluwataakai saaꞌu süpüshua tü anoujasükalüirua.
Cristo, nükoꞌomüinjüin waneepia wamüin tü aijiraakat atüma waya waneꞌewai wakua wanaa sümaa waꞌyataain nümüin.
Jooluꞌu tachuntüin jümüin suluꞌu nünülia chi Senyotkai süpüla juuꞌulaain suulia jaaꞌinrüin tü kasa mojusü saaꞌinrakat tü wayuu manoujainsatkalüirua otta tü jülüjakat saaꞌin, tü maaꞌinkat atüma saaꞌin.
Süka meeꞌiranajaain saaꞌin tü wayuukolüirua nütüma chi Maleiwakai, isasü süchiki shiyaawatüin saaꞌu sukuaippa tü anasükat. Je süka shiyouktüin tü shiimainkat, nnojoishi jamajachin nia sümüin. Müshi aka saaꞌin wayuu naatajatü noulia.
Je süka keejiain namüin tü mojulawaakat, keeꞌireesü naaꞌin naaꞌinreein waneepia tü kasa yarüttakat atüma naaꞌin. Maapülinsalii sünain aaꞌinraa.
Akaajasa jiakana, nnojotsü shiainjatüin jukuaippain tia, süka nnojoliin ekirajuushin jia sünain nütüma Cristo.
Tü aküjünakat jümüin, shia tü shiimainkat nikirajakat anain Jesucristo je süchiki süpüshua tü naaꞌinrakat.
Je jiakana paala, süchepchiapüꞌüshii jia jaainjala, süka keejiain jümüin oonowaa sümaa alawaa, je süka jaaꞌinrüin tü mojusü yarüttakat atüma jaaꞌin. Je jooluꞌu saaꞌu jünoujain nünain Cristo, anashii müleka juuꞌulaale suulia tü kasa mojusü jaaꞌinrapüꞌükat je tü mojusü jülüjapüꞌükat jaaꞌin.
Je saaꞌu shiiꞌiranajaaitpain jukuaippa, anakaja jaaꞌinrüle waneepia tü nüchekakat chi Maleiwakai jüpüleerua süpüla müinjanain aka jia naaꞌin sünain jaaꞌinrüin tü anasükat saaꞌu jükatannüinapain suulia jaainjala.
Je sükajee tia, juuꞌulaa jumata suulia aküjaa alawaa waneꞌewai jukua. Anakaja müleka jüküjiraale tü shiimainkat waneepia namaa na juwalayuu anoujashiikana, süka jiajiraainya neꞌe sünain tü anoujaakat nünain Cristo.
Müleka jashichire jia nümüin wane juwala, juuꞌulaa suulia jashiee süpülapünaa atunkaa suulia kaainjalajüin jia suluꞌujee nütüma Satanás chi sülaülakai yolujaa.
Chi eekai kaꞌruwaralin, anakaja müleka nuuꞌulaale jooluꞌu suulia aꞌluwajaa. Anashi müleka niꞌyataale süpüla tü niküinjatkat aaꞌu je süpüla tü nümüliajiainjatkat wayuu eekai müliain.
Nnojo jaashajaain süka pütchi eekai airuꞌulüin sümüin wayuu. Jaashajaa namüin süka pütchi analuꞌut akaaliijüinjatkat naya sünain tü anasükat.
Akaajasa jaashajaale süka pütchi mojuluꞌut, mojeerü maꞌi naaꞌin chi Naaꞌinkai Maleiwa, chi jiyaawaseinjachikai maa aka sukuaippa wane jeerü süpüla jütüjaanüinjanain aaꞌu soꞌuweena wane kaꞌi sünain taashinjanain jia suulia jaainjala.
Juuꞌulaa suulia ülüꞌüttaa aaꞌin sümüin wayuu je suulia kanain jaaꞌin eekai jüꞌülüjaain sümaa. Nnojo juwoorolooin sümüin wayuu süka pütchi mojuluꞌut.
Shia anakaja aluꞌu müleka anamiajiraale jia jümüin jüpüshua sümaa aijiraain jia jüpüla. Anakaja müleka motüle jaaꞌin naainjala wane juwala, maa aka naaꞌin chi Maleiwakai motüin naaꞌin jaainjala sünainjee tü naaꞌinrakat Cristo sünain ouktüin nia jaaꞌujee.
Anakaja müleka jüshatüle nukuaippa chi Maleiwakai, süka nüchooinapain jia je süka alin maꞌi jia nüpüla.
Anakaja müleka aijiraale jia jüpüla jüpüshua, maa aka alin jia nüpüla Cristo. Watüjaa aaꞌuchi nia sünain alin waya nüpüla, süka naapajiraain nikii süpüla ouktaa waaꞌujee süpüla talatüinjatüin naaꞌin chi Maleiwakai.
Saaꞌu jükataluushin suulia jaainjala süpüla nüchooinjanain jia chi Maleiwakai, juuꞌulaa jümata suulia aꞌluwajirawaa akuaippaa sümaa wayuu jierü otta wane jierü nümaa wane toolo, suulia aaꞌinraa kasa yarüttüsü, otta suulia keeꞌireein jaaꞌin washirüü.
Nnojo jaashajaain süka tü pütchi japüikat atüma wayuu, ooꞌulaka süka sünüikiꞌipala wayuu eekai maaꞌin saaꞌin. Je nnojo jimeꞌerainpalain wayuu süka pütchi yarüttüsü. Shia anaka aluꞌu müleka jaapüle analuꞌut nümüin chi Maleiwakai waneepia.
Nnojoleerü eein apashii wayuu eekai kaainjaralüin naꞌaka na aluwataainjanakana chaa iipünaa soꞌuweena tü kaꞌi nuluwataainjatkat oꞌu Cristo nümaa Maleiwakai. Nnojoleerü eein apashii wayuu eekai keejiain nümüin aꞌluwajirawaa akuaippaa sümaa wayuu jierü otta wane jierü nümaa wane toolo, chi aaꞌinrakai kasa yarüttüsü waneepia, chi keeꞌireekai naaꞌin washirüü, otta chi kamaleiwaseyaashikai.
Nnojo joonooin sümaa pütchi eekai eein neꞌe suulia jiꞌikeꞌennüin je suulia süsalajüin jia nütüma chi Maleiwakai wanaa namaa na moonooinkana sümaa nünüiki.
Nnojotkalaka anain süpüla jaꞌaleewajaain namaa sünain aaꞌinraa kasa mojusü.
Otta jiakana paala nnojoliiwaꞌaya jünoujain, müshii aka piyuushoꞌukai jia, süka nnojolüin jiꞌraajüin tü shiimainkat nünüikikat chi Maleiwakai. Aluꞌujasa jooluꞌu süka nüchooinapain jia, nuwaraloꞌushii jia sükajee jiꞌraajüitpain tü shiimainkat. Anakaja müleka jülüjale jaaꞌin waneepia tü shiimainkat süpüla nuwaraloꞌuinjanain jia Maleiwakai waneepia.
Müleka waraittüle jia saꞌakapünaa nuwarala chi Maleiwakai, jaaꞌinreerü tü anasükat sümüin wayuu, tü nuluwataakat anain, je jüküjeerü waneepia tü shiimainkat.
Temeꞌejüin jaaꞌin shiiꞌiree jiyaawatüin saaꞌu tü nüchekakat chi Senyotkai jüpüleerua süpüla jaaꞌinrüinjatüin shia.
Anakaja müleka nnojoliire wanaawain jaaꞌin namaa na wayuu saꞌakakana tü piyuushikat, süka maamüin sümüin wayuu tü naaꞌinrakat. Shia anaka aluꞌu müleka jaaꞌinrüle tü anasükat natüjaaiwa na wayuukana saaꞌu sünain kaainjalain naya.
Tü mojusü naaꞌinrakat na saꞌakakana tü piyuushikat, kaluꞌusü japülii neꞌe yootüle süchiki, mayaasüje naaꞌinrüin shia sujuuna wayuu.
Otta müleka naapaale tü shiimainkat, natüjaajeerü aaꞌu sünain kaainjalain naya.
Chi eekai naapaain, eeꞌiranajaajeerü naaꞌin süpüla aaꞌinraa kasa anasü maa aka sümakat tü jayeechi weeꞌirajakat: “Püchijiraa maala, püsoꞌiraa maala paaꞌin suulia ouktaa, süpüla süntüinjatüin nuwarala chi Maleiwakai pünainmüin nütüma Cristo”.
Otta müshiꞌiya jiakana, anakaja müleka jülüjale jaaꞌin süpüshua tü jaaꞌinrakat saaꞌu kekiinapain jia nütüma chi Maleiwakai süpüla jaaꞌinrüin tü nuluwataakat anain. Jalia jia jümalajaꞌalaajayaa.
Sükajee wainmain na aküjakana alawaa maaꞌulu yaa, nnojo juuꞌulaain suulia aküjaa sümüin wayuu tü shiimainkat nünüikikat chi Maleiwakai.
Nnojo maaꞌin jaaꞌin. Shia anaka aluꞌu müleka jiyaawatüle saaꞌu tü nüchekakat chi Senyotkai jüpüleerua.
Nnojo jiperüin. Maaꞌinyüü tia. Shia anaka aluꞌu müleka jüüjüüle jia waneepia nümüin chi Naaꞌinkai Maleiwa süpüla jaaꞌinrüinjatüin tü nüchekakat chi Senyotkai jüpüleerua.
Wanaa sümaa juutkajaain, yooto jumaala süchiki tü jayeechi kanüliakat Salmos, je tü nüchikikat Maleiwa eeꞌirajünakat paala, je tü jayeechi waꞌwaajakat aka nia maaꞌulu yaa. Jiiꞌiraja nümüin süka süpüshua jaaꞌin.
Saaꞌu jünoujain nünain chi Wasenyotsekai Jesucristo, jaapa analuꞌut saaꞌu kasakat süpüshua nümüin chi Maleiwakai Washikai.
Je müleka kojutüle Cristo jütüma, anashii müleka jüüjüüjiraale jia jümüin jüpüshua.
Jia jieyuukana kaꞌwayuuseshiikana, anashii müleka jüüjüüle jia waneꞌewaꞌire jukua namüin juꞌwayuuse maaꞌaya aka jüüjüüin jia nümüin chi Senyotkai.
Maa aka sünain jüüjüüin waya anoujashiikana sainküin mmakat süpüshua nümüin Cristo chi Oꞌtteꞌerüikai süka niain wekiipüꞌüin, akaainjana jia jieyuu kaꞌwayuuseshiikana waneꞌewaꞌire jukua namüin na juꞌwayuusekana süka nayain laülaain jaaꞌu.
Akaꞌaya jiakana tooloyuukana, anakaja müleka aire jüpüla juꞌwayuuse waneꞌewaꞌire jukua, maa aka naaꞌin Cristo sünain alin nüpüla na anoujashiikana napüshua sainküin mmakat. Je watüjaa aaꞌuchi Cristo sünain alin waya nüpüla, süka naapajiraain nukuaippa waaꞌujee süpüla ouktaa,
shiiꞌiree woonooin sümaa nünüiki chi Maleiwakai süpüla waaꞌinrüinjatüin tü anasükat. Nükatalüin waya suulia waainjala sümaa nülaꞌajaain woulia süpüla wuleinjatüin waaꞌin.
Naapajiraain nukuaippa Cristo süpüla maainjalainjanain waya soꞌuweena tü kaꞌikat washaꞌwaleꞌenneetkat oꞌu nüꞌütpaꞌamüin sünain anashaatain maꞌi waya nuꞌupala Maleiwa süka wuleinjatüin waaꞌin.
Otta jia tooloyuukana, anakaja müleka aire jüpüla juꞌwayuuse waneꞌewaꞌire jukua, maa aka naaꞌin Cristo sünain alin nüpüla na anoujashiikana, je maa aka alin jia jüpülajiraa. Chi wayuu eekai alin nüpüla nuꞌwayuuse, aijiraashi nia nüpüla süka tia.
Wane wayuu, nnojotsü kanain naaꞌin niꞌiruku, shia eeka naaꞌinmajüin shia. Akaajaa waya nütüma Cristo, naaꞌinmajüin waya süka kottüin waya nünain.
Maa aka sümakat tü pütchi ashajünakat paala sümaiwa suluꞌu tü nüchikimaajatkat chi Maleiwakai: “Kaꞌwayuusepa wane wayuu, acheküshi nükatalaain shipialuꞌujee nii je nipialuꞌujee nüshi, süpüla saꞌaniraainjatüin nukuaippa sümaa nuꞌwayuuse. Kakataꞌawaishii naya paala. Je jooluꞌu, kottüinapa joo naya süpüla waneesüinjatüin nakuaippa”.
Tü ashajuushikat, shikirajüin waya sünain wane kasa anashantasü maꞌi, kasa nnojotkat atüjaanüin aaꞌu paala sümaiwa. Shia tü nüchikikat Jesucristo namaa na anoujashiikana nünain.
Otta shikirajüin waya sünain wane kasaya: Jia tooloyuukana waneꞌewaꞌire jukua, anakaja müleka aire jüpüla juꞌwayuuse maa aka alin jia jüpülajiraa. Akaꞌaya jiakana jieyuukana, anakaja müleka kojutule jütüma juꞌwayuuse.
Je jia achonlu anoujashiikana nünain chi Senyotkai, anakaja müleka joonoole sümaa sünüiki jii je nünüiki jüshi, süka shiain nücheküin chi Maleiwakai jüpüleerua,
süka sümüin paala sümaiwa tü pütchi aluwataanakat anain na watuushikana nütüma Maleiwa: “Kojut pütüma püshi otta püi, süpüla piꞌrüinjatüin miyoꞌuwaa otta kasa anasü yaa saaꞌu mmakat”. Shia palajatkaja maꞌi aluwatawaa tüü sünain keꞌipainjatüin nümüin chi aaꞌinrakai.
Otta jia kachooinshiikana, anakaja müleka juluwataale na jüchooinkana süka anakat akuaippa suulia jashichijüin naya jümüin sünainjee achiajaanaa waneepia. Anashii jikirajüle naya sünain tü nuluwataakat anain chi Maleiwakai. Jiꞌitaa napüleerua tü pütchikat sünain jüchiajaain naya süpüla noonooinjanain sümaa.
Otta jia piuunakana, anashii müleka joonoole sümaa nanüiki na jülaamainkana sümaa kojutüinjanain naya jütüma. Nnojoishii naya kojutuyaainjanain neꞌe. Shiimainjatü jütüma, sümaa joonooin sümaa nanüiki maa aka joonooin sümaa nünüiki Cristo.
Anakaja müleka joonoole sümaa nanüiki waneepia sünain jaaꞌinrüin tü nuluwataakat anain jia, jaꞌitaina nnojoliin. Nnojotsü jaaꞌinrayaainjatüin neꞌe noꞌupala shiiꞌiree anain jüchiki natüma, shia saaꞌu nipiuunaseinapain jia Cristo sünain aaꞌinraa waneepia tü nüchekakat chi Maleiwakai jüpüleerua.
Jiꞌyataa namüin na jülaamainkana süka süpüshua jaaꞌin, maa aka jiꞌyataain nümüin chi Senyotkai,
süpüla juwalaajüneenain nütüma saaꞌu tü kasa anasü jaaꞌinrapüꞌükat maa aka na eekai nnojoliin piuunain.
Otta jiakana laamakana, anakaja müleka kojutule jütüma na jipiuunasekana, maa aka naaꞌin nayakana kojutüin jia natüma. Je nnojo müliain naaꞌin jütüma shiiꞌiree noonooin sümaa jünüiki. Soto jaaꞌin chi Maleiwakai chakai iipünaa sünain nnojolin kachekalain nia naꞌaka na anoujashiikana. Nia nalaamainka na piuunakana otta jia laamakana.
Alüꞌütsü jooluꞌu süpüla keraain tü tashajakat jümüin. Anakaja müleka katsüinre jia waneepia sükajee nütsüin chi Senyotkai akaalinjakai jia.
Je sünain jütkaain nümaa Satanás sülaülakai yolujaa, nükaaliijeena jia chi Maleiwakai süpüla jiyouktüinjatüin tü mojusükot nüchekakat jüpüleerua Satanás. Jaapaa jumaala tü korolo aapünakat jümüin nütüma chi Maleiwakai süpüla jütkaayain nümaa Satanás.
Nnojoliishii waya atkaashiin sümaa wayuu. Atkaashii sümaa tü yolujaa mojulaasükalüirua, tü aluwataakat saaꞌu tü manoujainsatkalüirua sainküin mmakat, je saaꞌu tü wayuukolüirua saꞌakakat piyuushi sütüma saainjala, aainjinnakat kasa mojusü sütüma yolujaa.
Je sükajee tia, jaapaa jümaala tü korolo aapünakat jümüin nütüma chi Maleiwakai süpüla jütkaain nümaa Satanás, süpüla katsüinjatüin jaaꞌin soꞌu tü kaꞌi sünteetkat oꞌu tü mojulaasükalüirua jünainmüin, süpüla jiyouktüinjatüin tü mojusü jaaꞌinreekat nütüma Satanás, otta süpüla jüchecherüinjatüin jaaꞌin sünain atkawaa nümaa.
Anakaja joonoole waneepia sümaa tü shiimainkat nüchikikat chi Maleiwakai süpüla yapainjanain jia süpüla atkawaa, maa aka naꞌatüin wane surulaat chajeꞌewaikai Roma tü siꞌira je tü sheꞌin kachueerakat naaꞌintoꞌupünaa suulia naꞌapülaꞌü na nüꞌünüükana.
Maa aka naꞌatüin wane surulaat tü nüsapaatse atkaayakat süpüla yapainjachin nia süpüla atkawaa, anakaja yapale jiakana süpüla aküjaa tü nüchiki Maleiwa anakat atüma saaꞌin wayuu.
Maa aka wane taapüla najapuluꞌukat wane surulaat suulia sülanüin najatü na nüꞌünüükana nünainmüin, anakaja müleka jüchecherüle jaaꞌin sünain anoujaa süpüla jiyouktüinjatüin tü mojusü nüchekakat Satanás süpüleerua jaaꞌinrüin.
Je maa aka naꞌatüin wane surulaat tü uwon kachueerakat sünain nikii süpüla atkawaa suulia sheewaꞌalaain, anakaja müleka juꞌtteꞌennüle jüpüshua nütüma Cristo süpüla jiyouktajatüin tü alawaa nüküjakat Satanás jümüin. Je maa aka najapuluꞌuin wane chajaruuta atkaaya, anakaja jaapaale nünüiki chi Maleiwakai akaaliijünakat aka jia nütüma chi Naaꞌinkai nuulia Satanás.
Anakaja müleka jüchecherüle jaaꞌin sünain achuntaa nümüin chi Maleiwakai süpüla naaꞌinmajüinjanain jia nüka chi Naaꞌinkai sünain süpüshua tü jaaꞌinrüinjatkat je sünain atkawaa nümaa Satanás. Je juchunta waneepia saꞌwai je soꞌukaꞌi saaꞌu tü anoujasü nüchooinkolüirua Maleiwa.
Juchunta taaꞌu tayakaꞌiya süpüla nnojolinjachin mmolüin taya sünain aküjaa sümüin wayuu nüchiki chi Oꞌtteꞌerüikai, tü nnojotkat sütüjaain aaꞌu paala, je süpüla naapüinjatüin chi Maleiwakai tamüin tü pütchi taküjainjatkat sümüin.
Jaꞌitaichi püreesain taya maaꞌulu yaa, juchunta taaꞌu süpüla nnojolinjachin mmolüin taya sünain aküjaa nüchiki chi Oꞌtteꞌerüikai, süka taneekünüin nütüma süpüla tia.
Otta müshia Tíquico, chi wawala aishikai wapüla, nüchepchiakai chi Senyotkai sünain naaꞌinrüin waneepia tü nuluwataakat anain nia, tajütüinjachi nia jünainmüin süpüla nütütajainjanain jia sünain anoujaa. Nüküjeerü wachiki jümüin je süchiki tü takuaippakat yaa suluꞌu tü kaatsetkat.
Achuntüshi taya jaaꞌu jiakana wawalayuukana nümüin chi Washikai Maleiwa je nümüin chi Senyotkai Jesucristo süpüla naapüinjatüin wane anaa jümüin. Anakaja müleka aijiraale jia jüpüla jüpüshua saaꞌu jünoujainapain nünain chi Maleiwakai.
Achuntüshi taya nümüin chi Maleiwakai süpüla niiꞌiyatüinjatüin naꞌanasia sümüin wayuu süpüshua eekai alin chi Senyotkai Jesucristo napüla waneepia süka süpüshua naaꞌin.
Taya Pablo, nümaa Timoteo, waya na nüchepchiakana Cristo Jesús, washajüin jooluꞌu jümüin jüpüshua jia wawalayuukana chakana Filipos, jia nüchooinkana Maleiwa sünainjee jünoujain nünain Jesucristo. Je washajüin jümüin jia laülaashiikana ooꞌulaka jia aaꞌinmajüliikana chakana suluꞌu tü outkajaaleekat.
Achuntüshii waya nümüin chi Washikai Maleiwa je nümüin chi Senyotkai Jesucristo süpüla neeꞌiyatüin naꞌanasia waneepia jümüin je süpüla naapüinjanain wane anaa jümüin.
Aapüshi taya analuꞌut nümüin Maleiwa jaaꞌu jüpüshua jülüjapa jia taaꞌin.
Je wanaa sümaa tachuntüin nümüin jaaꞌu, talatashaatasü maꞌi taaꞌin
süka sotüin taaꞌin sünain jükaaliijain taya sünain aküjaa nüchiki Cristo, chi Oꞌtteꞌerüikai, wanaa sümaa tantüin jaꞌakamüin. Je ayatayüliꞌiya jia sünain akaaliijaa taya maaꞌulu yaa.
Tatüjaa aaꞌuchi chi Maleiwakai sünain nuꞌttüichipain sünain aaꞌinraa kasa anasü jümüin süpüla juuntüin aküjaa nüchiki Cristo wanaa tamaa. Nnojoleechi ooꞌulaain nia suulia aaꞌinraa tü anasükat jümüin waneꞌereꞌeya keraain süpüshua nütüma soꞌuweena tü kaꞌi nüleꞌejüinjatkat oꞌu Cristo.
Aishii maꞌi jia tapüla, je nnojoishi japülin taya süka aꞌwaatawaa juluꞌu süka jükaaliijain taya waneepia. Jütüjaa aaꞌuchi taya sünain sükajeejachin anamiain chi Maleiwakai tamüin nüneekakalaka taya süpüla aküjaa nüchiki chi Oꞌtteꞌerüikai. Je nnojoishi jiyüülajüin taya wanaa sümaa takaaliijain wayuu sünain anoujaa tü shiimüinkat sümaa tasouktüin sümüin eekai shiyoujain tü tekirajakat anain. Je jooluꞌu sünain püreesain taya saaliijee taküjain nüchiki Cristo, ayatshia jükaaliijain taya.
Nütüjaa aaꞌuchi taya chi Maleiwakai sünain shiimüin teꞌreein maꞌi jia, süka alin maꞌi jia tapüla maa aka alin jia nüpüla Cristo.
Anuu tü tachuntakat apüla jaaꞌu nümüin chi Maleiwakai: Achuntüshi taya nümüin süpüla kooꞌomüinjatüin jaalinjiraa jüpüla. Je achuntüshi süpüla jütüjaainjatüin saaꞌu tü nüchekakat Maleiwa jüpüleerua, sümaa jiyaawatüinjatüin saaꞌu tü jaaꞌinrakat müleka analein je müleka mojulein,
süpüla shiainjatüin jaaꞌinrüin tü kasa anasükat waneepia. Kasataalejese wulein jaaꞌin sümaa lotüin jukuaippa nuꞌupala Maleiwa sümaꞌinruꞌu jaꞌatapüin tü kaꞌi nüleꞌejajatkat oꞌu Cristo.
Nünainjee Jesucristo, juunteerü jaaꞌinrüin waneepia tü anasükat sümüin wayuu süpüshua. Je kojuteechi chi Maleiwakai sütüma wayuu wainma sümaa nuꞌwaajüneechin sünainjee tü kasa anasü jaaꞌinrakat.
Tawalayuwaa, acheküshii jiyaawatüin saaꞌu wane kasa. Mayaainje püreesain taya, nnojotsü sümalajeꞌerüin tü waꞌyataainkat sünain aküjaa nüchiki chi Oꞌtteꞌerüikai. Süka jamüin, aapünüitpa jooluꞌu nüchiki sütüma wayuu eepünaale nnojolüin süküjünüin paala.
Süpüshua wayuu yaaya suluꞌu nipia chi sülaülashikai mma, tü nuwaariasekalüirua ooꞌulaka tü surulaatkalüirua, nayaawatüitpa joo saaꞌu saaliijeejachin taküjain nüchiki Cristo püreesakalaka taya.
Je sükajee püreesain taya, katsüintpa naaꞌin wainma na wawalayuu yaakana Roma nütüma chi Senyotkai süpüla aküjaa nünüiki chi Maleiwakai. Alanaꞌaleesia maꞌi jooluꞌu sünain yalayalain naya je sünain nnojoliin mmolüin seema aküjaa.
Tatüjaa aaꞌuchii naya sünain lotüin nakuaippa sünain aküjaa. Aküjüshii naya nüchiki Cristo süka alin maꞌi taya napüla, je süka natüjaain saaꞌu sünain püreesain taya süpüla temeꞌejüinjanain naaꞌin na laülaashiikana yaaya sünain shiimüin nüchiki chi Oꞌtteꞌerüikai. Otta eeshii wane wawalayuu yaaya Roma, aꞌülüjaweeshii maꞌi naya tamaa. Müshii aka nayoujireꞌetkai nakuaippa wanaa tamaa sünain aküjaa nüchiki Cristo.
Naꞌwaataain suluꞌu aküjaa nüchiki Cristo sümüin wayuu wainma wanaa sümaa eein palitchon neꞌe taküjakat amüin süka püreesain taya.
Otta müshiꞌiya nayakana, nnojoishii jamajanain tamüin. Mayaasüje nnojolüin wanaawain naaꞌin tamaa sünain aküjaa nüchiki Cristo, talatüsü taaꞌin süka ayatüinya süküjünüin. Ayatsia aküjünüin natüma na wayuukana maa aka natüma na eekai wanaawain naaꞌin tamaa. Je ayateechia neꞌe taya waneepia talatüin aaꞌin,
süka tatüjaain saaꞌu tajuitteechin suluꞌujee tü kaatsetkat süka jüchuntüin taaꞌu nümüin Maleiwa je süka nükaaliijain taya chi Naaꞌinkai wanaa sümaa talatirüin tü müliaakat.
Tacheküin taaꞌinrüin waneepia tü kojutkat atüma Cristo, müleka ayatüle taya sünain katüin toꞌu, otta müleka toꞌutinnüle aaꞌin. Kasataalejese yalayalain taya süpüla nnojolinjachin taaꞌinrüin wane kasa japüijeechikat akajee taya.
Müleka toꞌutinnüle aaꞌin, nnojotsü mojushiin tamüin, süka cheechin taya nümaa Cristo süpüla kaꞌikat süpüshua sükajee tia. Akaajasa müleka ayatüle taya sünain katüin toꞌu, tacheküin talateein naaꞌin Cristo sütüma süpüshua tü taaꞌinrakat.
Je tounteerü taꞌyataain nümüin chi Senyotkai sünain takaaliijain wayuu wainma. Nnojotkalaka tatüjaain aaꞌu jaralüin anain saaꞌin tamüin.
Otta müleka toꞌutinnüle aaꞌin, alanaꞌaleesia maꞌi tia sünain anain shia saaꞌin tamüin, süka toꞌuneechin eemüin Cristo.
Otta alanaꞌaleesia maꞌi sünain anain jümüin müleka ayatüle taya sünain katüin toꞌu, süka cheꞌojaain jümüin takaaliijain jia.
Sükajee tia, tatüjaa aaꞌut sünain nnojolin ouktamaatajachin taya. Eekalaka süpüla takaaliijain jia sünain anoujaa süpüla talatüinjatüin maꞌi jaaꞌin waneepia.
Je taleꞌejapa jünainmüin süpüla takaaliijain jia, talatashaateerü maꞌi jaaꞌin sünain jaapeerüin analuꞌut nümüin Cristo saaꞌu nüleꞌejireechin taya tachikua jünainmüin.
Otta sümaꞌinruꞌu jaꞌatapajüin tü kasa alateetkat tamüin, saaꞌu jünoujainapain tü nüchikikat Cristo, chi Oꞌtteꞌerüikai, shiainjatü jaaꞌinraka tü nüchekakat jüpüleerua. Jaꞌitaichi moꞌunüin taya jünainmüin, taapee achikichii jia sünain katsüin jaaꞌin je sünain paaꞌinwainjanain jia sünain ekirajaa tü shiimüinkat nüchikikat chi Oꞌtteꞌerüikai.
Nnojo mmolüin jia neema na wayuu eꞌrüliikana wayumüin jümüin. Je neꞌrapa jia sünain nnojoliin mmolüin jia neema, nayaawateerü aaꞌu sünain eein chi Maleiwakai jümaa sünain oꞌtteꞌeraa jia. Otta nayakana, amülouleena mapeena.
Tü müliaa jülatirakat, antüsü jünainmüin süka jüneekuushin nütüma Maleiwa süpüla jünoujainjanain nünain Cristo otta süpüla jiꞌrüinjanaꞌinya tü müliaakat nünainjee.
Müshii aka jia jooluꞌu taaꞌin sünain müliain saaꞌujee tü jünoulakat. Tamaapüꞌüshii jia paala wanaa sümaa teꞌrüin müliaa saaꞌujee taꞌyataain nümüin Maleiwa, je jaapüin jooluꞌu tachiki sünain ayatüin tü müliaakat tamüin yaa suluꞌu tü kaatsetkat.
Talatüsü maꞌi taaꞌin jütüma, süka jüchecherüin jaaꞌin waneepia sünain anoujaa sütümajee saꞌaniraaitpain jukuaippa nümaa Cristo. Tatüjaa aaꞌulu sünain jükaaliijünüin waneepia nütüma wanaa sümaa mojuin jaaꞌin, süka alin maꞌi jia nüpüla. Tatüjaa aaꞌulu sünain wanaawajiraain jaaꞌin nümaa chi Naaꞌinkai Maleiwa, je sünain jümüliajüin na juwalayuukana eekai müliain.
Je jooluꞌu, süpüla kooꞌomüinjatüin tü talataa eekat tamaꞌana, tachuntüin jooluꞌu jümüin süka süpüshua taaꞌin süpüla paaꞌinwainjanain jia otta müsia süpüla aijiraainjanain jia jüpüla sünain jiꞌyataain nümüin chi Senyotkai.
Tü kasa anasü jaaꞌinrakat sümüin wayuu, nnojo jaaꞌinrüin shia süpüla juꞌwaajüneein süka ooꞌulaka süpüla juꞌwaataainjanain suluꞌu sümaa pülayaain jaaꞌin suulia wayuu. Je nnojo yaletayaain jukuaippa suꞌupala wayuu. Shia anaka aluꞌu kojutule napüshua na juwalayuukana jütüma.
Meeshii aka jia naaꞌin Cristo Jesús sünain kapülain jaaꞌin nakuaippa na juwalayuukana, nnojo kapülain jaaꞌin jukuaippa neꞌe jümüiwa. Anuu wane jayeechi aküjünakat aluꞌu nüchiki Cristo:
Mayaainje wanaawain nukuaippa Cristo nümaa Maleiwa, nnojotsü kachiiruain naaꞌin laülawaa wanaa nümaa.
Nnojolüitpa kasajatüin nümüin kojutüinjachin wanaa nümaa Maleiwa. Shia keeꞌireeka naaꞌin wayuuinjachin nia, maa aka naaꞌin achepchiaa süpüla nükaaliijain waya.
Je sünain wayuuin nia, nnojoishi yaletayaain nukuaippa suꞌupala wayuu, ayatshia jüüjüüin nümüin Maleiwa sünain ouktajachin nia. Mayaainje mojutajachin nia sünain oꞌutinnaa aaꞌin sünain wane kuruusa, nnojotsü niyouktüin tü nüchekakat Maleiwa nüpüleerua.
Je saaꞌujee tü naaꞌinrakat Cristo, eꞌitaanüshi nia nütüma Maleiwa süpüla kojutüinjachin sütüma wayuu süpüshua. Aapünüsü laülawaa nümüin sünain kojutüinjachin nia sütüma wayuu noulia napüshua na sülaülashiikana mmakat, otta suulia kasakat süpüshua eekai eein.
Nücheküin chi Maleiwakai süpüleerua süsapainyoꞌukainjatüin wayuu süpüshua nümülatuꞌumüin Cristo sünain neeꞌiyatüin sünain kojutüinjachin nia natüma, na eekana katüin oꞌu maaꞌulu yaa ooꞌulaka na ouktüinapakana, otta müshiꞌiya natüma na aapiee chakana iipünaa.
“Pia Wasenyotseka”, meena napüshua nümüin Jesucristo sümaa naꞌwaajeenain chi Washikai Maleiwa sükajee tia.
Tawalayuwaa, aishiikana maꞌi tapüla, jaꞌitaichi nnojolin taya jümaa maaꞌulu yaa, tatüjaa aaꞌuchii jia sünain joonooin sümaa tanüiki maa aka paala wanaa sümaa chajachin taya jümaa. Anakaja jooluꞌu ayatüle jia sünain jaaꞌinrüin süpüshua tü kasa nüchekakat Maleiwa jüpüleerua sümaa kojutüinjachin nia jütüma süpüla sütüjaainjatüin wayuu jaaꞌu sünain shiimüin sünain juꞌtteꞌennüin.
Nia Maleiwa nümüiwa juuntakai atüma aaꞌinraa tü kasa anasü nüchekakat jüpüleerua, maa aka saaꞌin tü keeꞌireekat jaaꞌin sünain tü talatakat atüma naaꞌin.
Jaaꞌinra süpüshua tü nuluwataakat anain sümaa nnojolüin mojujiraain jünüiki je sünain nnojoliin jüꞌülüjiraain,
süpüla lotüinjatüin jukuaippa suꞌupala wayuu. Je sükajee nnojolüin jaaꞌinrüin tü kasa yarüttakat atüma jaaꞌin, maa aka saaꞌinrakat süpüshua wayuu eekai manoujain, atüjaaneena aaꞌu jia sütüma wayuu sünain nüchooin jia Maleiwa. Meena aka jia saaꞌin tü jolotsükalüirua chakat iipünaa chuwatuuin saꞌakapünaa tü piyuushikat,
sükajee jiiꞌiyatüin sümüin wayuu sünain anain maꞌi tü nünüikikat chi Maleiwakai katakat atüma oꞌuu. Je soꞌu tü kaꞌi nüleꞌejajatkat oꞌu Cristo, aꞌwaataajeechi taya suluꞌu nnojolüin sümalajaain tü taꞌyataainkat jaꞌaka.
Jaꞌitashi taya oꞌutinneechin aaꞌin je amüleerüin tasha atümawaa saaꞌu takaaliijain jia sünain tü jünoulakat, müleka katsüinre jaaꞌin teꞌrüin sünain anoujaa, ayateechi taya sünain talatüin taaꞌin.
Je anakaja müleka talatüle jaaꞌin wanaa tamaa jaꞌitashi taya oꞌutinnüin aaꞌin.
Anasü saaꞌin tamüin tajütüle Timoteo maalü jünainmüin, müleka nücheküle chi Senyotkai Jesucristo, süpüla jütütülaainjanain aaꞌin. Tacheküin taaꞌinyaka taapeein jüchiki süpüla tatütülaainjachin aaꞌinya.
Nnojoishi eein tamaa wane wayuu makai aka naaꞌin Timoteo, eekai kapülain maꞌi naaꞌin süpüshua tü kasa anasü aamüinjatkat jümüin.
Na wayuukana yaakana yaa, shia kapülaka neꞌe naaꞌin nakuaippa namüiwa, nnojotsü kapülain naaꞌin nukuaippa Jesucristo.
Jütüjaa aaꞌuchi Timoteo sünain lotüin maꞌi nukuaippa nuꞌupala Maleiwa. Maa aka wane wayuu eekai niꞌyataain nümaa nüshi, akaꞌaya nia tamaa sünain aküjaa nüchiki chi Oꞌtteꞌerüikai.
Je sükajee tia, tacheküin tajütüinjachin nia jünainmüin. Tajütamaateechi nia tatüjaapa saaꞌu takuaippa, müleka tojuittinnajachire je müleka toꞌutinnajachire aaꞌin.
Müleka nücheküle chi Maleiwakai tapüleerua sünain tajuittinnüin, tatüjaa aaꞌulu sünain toꞌunamaateechin jünainmüin.
Otta müsia jooluꞌu, anasü saaꞌin tamüin müleka nüleꞌejüle nüchikua jünainmüin chi wawalakai Epafrodito, chi jüjütakai paala tanainmüin süpüla naaꞌinmajüin taya. Aꞌyataashi nia tamaa nümüin chi Senyotkai sünain eejiraain waya nuulia chi Kamaꞌüraikai.
Niꞌreein maꞌi jia je shapaasü maꞌi naaꞌin süka jaapüin nüchiki sünain ayuulin.
Shiimüin sünain ayuulin nia paala, mayeinshi maꞌi. Otta chi Maleiwakai, nümüliajüin nia sümaa niiyajüin. Je sükajee tia, nümüliajüin tayakaꞌiya suulia kooꞌomüinjain mojuu aaꞌin tamüin.
Saaꞌu anaichipain nia, anasü saaꞌin tamüin müleka tajütamaatüle nia nüchikua jünainmüin süpüla talatüinjatüin jaaꞌin nümaa jiꞌrapa nia je süpüla nnojolüinjatüin shapaain taaꞌin jaaꞌu.
Saaꞌu nünoujiraain wanaa jümaa nünain chi Senyotkai, anakaja müleka kamaneere jia nümüin sümaa talatüin maꞌi jaaꞌin nümaa. Anakaja kojutüle jütüma wayuu eekai müinya aka nia.
Saaꞌu niꞌyataweein maꞌi nümüin Cristo, mayaashije ouktajachichin nia sünainjee naaꞌinmajüin taya, ayatsia naaꞌinrüin tamüin tü kasa anasü isakat jüchiki süka wattain jia toulia.
Tawalayuwaa, süpülapünaa kettaain tü tashajakat jümüin, tamüshii paala jia: Anakaja müleka talatüle jaaꞌin saaꞌu saꞌaniraaitpain jukuaippa nümaa chi Senyotkai. Je mayaashiije tachiajaain jia paalainka noulia na ekirajüliikana sünain alawaa, nnojotsüyaaje mojuin tamüin jooluꞌu tachiajaain jia jüchikua.
Jalia jia noulia na wayuu masütaajukana sünain noꞌyotooin süta wayuu, makana aka saaꞌin erü sümaa jashiee, sümaa mojulawaa je sümaa neꞌrüin wayumüin sümüin wayuu wainma.
Na wayuu shiimüinkana sünain nüpüshin Maleiwa, nnojoliishii nayain na wayuu ekirajüliikana sünain oꞌyotoonoo ata, waya wayakana anoujashiikana nünain Cristo. Waꞌwaajüin Maleiwa nükajee chi Naaꞌinkai, je nnojoishii waya aꞌwaataain suluꞌu tü kasa anasü waaꞌinrakat, shia tü kasa anasü naaꞌinrakat Cristo waaꞌujee.
Tayakai, müleka taꞌwaataweere suluꞌu tü kasa anasü taaꞌinrapüꞌükat, wainma maꞌi tü taꞌwaataweetkat aluꞌu suulia wayuu süpüshua:
Aꞌwaataweechi taya suluꞌu tayain wane wayuu Israel, je suluꞌu Benjamín teꞌiruku, je suluꞌu kacheꞌein taya pütchi “hebreo” maa aka na tatuushikana napüshua. Otta joꞌuuiwaꞌaya taya, oꞌyotoona atachi taya soꞌu tü mekiisatkat kaꞌi. Je miyoꞌupa taya, saaꞌu tayain wane fariseo, kachiiruapüꞌü aaꞌinchi taya süpüshua tü nuluwataakat anain Moisés.
Je eꞌnnaajünüshi taya paala sünain toonooin maꞌi sümaa tü nümakat Moisés, süka eipirapüꞌüin na anoujashiikana nünain Cristo. Saaꞌu jüüjüüin taya sümüin süpüshua tü nuluwataakat anain Moisés, lotüsü takuaippa nuꞌupala Maleiwa, saaꞌin tamüin.
Otta müsia jooluꞌu, sükajee tü kasa anasü naaꞌinrakat Cristo tamüin, nnojolüitpa kasain saamüin tamüin tü kasa taꞌwaataapüꞌükat aluꞌu.
Saaꞌin tamüin, tü wanaawajirawaakat aaꞌin nümaa Cristo Jesús chi Tasenyotsekai, alanaꞌaleesia maꞌi sünain anain shia suulia tü kasa süpüshua eekai eein taꞌwaataapüꞌükat aluꞌu. Je jooluꞌu, süpüla teꞌraajüinjachin maꞌi Cristo, ooꞌulaaichipa taya suulia kachiiruaa aaꞌin süpüshua tü kasa taꞌwaataapüꞌükat aluꞌu. Müitpa aka saaꞌin wane shiꞌyarüla mma tamüin. Chi kachiiruakai jooluꞌu taaꞌin, nia Cristo.
Acheküshi tayaawatüin saaꞌu sünain shiimüin saꞌaniraain takuaippa nümaa Cristo je sünain shiimüin anajiraain taya nümaa Maleiwa sünainjee anoujaa nünain Cristo, nnojotsü sünainjeejatüin aaꞌinraa tü nuluwataakat anain Moisés. Naapüin tamüin chi Maleiwakai tü anajirawaakat sünainjee tü tanoulakat.
Je jooluꞌu saaꞌu anajiraaichipain taya nümaa Maleiwa, tacheküin wanaawajiraain taaꞌin waneepia nümaa Cristo. Je maa aka nüsoꞌiraain aaꞌin Cristo sütüma tü nüpülainkat Maleiwa, anasüje tamüin takaaliijünüinjachin nütüma. Je maa aka paala niꞌrüin Cristo müliaa sünain noonooin sümaa nünüiki Maleiwa, yapashi taya süpüla müliaa sünain taaꞌinrüin tü nüchekakat tapüleerua. Je maa aka ouktüin Cristo saaꞌu taainjala, meechi aka ouktiraakai taya wanaa nümaa saaꞌu tajuittinnüin suulia süchepchiaa taainjala.
Je sükajee süpüshua tüü, aꞌatapajüshi taya jooluꞌu tü kaꞌi süsoꞌiraajeetkat oꞌu taaꞌin.
Tü toushikajaakat achiirua, shia eꞌraajaa maꞌi Cristo. Shia oꞌtteꞌennakaꞌaya apüla taya nütüma. Nnojoishi müin taya jümüin sünain tasaꞌwajüitpain shia. Aniiyüꞌiya taya masütaajuin sünain oꞌunaa süchiirua.
Tawalayuwaa, nnojoliyülia tasaꞌwajüin tü tachekakat tapüleerua saaꞌin tamüin. Otta sümaꞌinruꞌu toushikajaain süchiirua, nnojolüitpa jülüjüin taaꞌin tü kasa mojusü taꞌwaataapüꞌükat aluꞌu paalainka. Shiaitpa jülüjaka taaꞌin tü kasa anasü tasaꞌwajeekat amüin.
Shiaitpa kachiiruaka taaꞌin jooluꞌu tü kasa anasü nünaajakat tapüla chi Maleiwakai, tü eenajünakat apüla taya nütüma chaa iipünaamüin saaꞌu toꞌtteꞌennüichipain nütüma Cristo Jesús.
Otta müshiꞌiya jiakana, müleka laülaale jaaꞌin sünain anoujaa, anakaja müleka juushikajaale süchiirua eꞌraajaa maꞌi Cristo maa aka tayakai. Otta müleka nnojorule wanaawain jaaꞌin tamaa sooꞌopünaa tüü, nükaaliijeena jia Maleiwa süpüla jiyaawatüinjatüin saaꞌu.
Anasü müleka ichere jia waneepia sünain tü shiimüinkat ekirajünakat anain jia.
Tawalayuwaa, soto jaaꞌin nakuaippa na wayuu aaꞌinrakana tü wekirajapüꞌükat anain wanaa sümaa chajanain waya jümaa. Je jooluꞌu anakaja müleka jüshatüle waneꞌewai jukua tü takuaippakat sünain aaꞌinraa tü nüchekakat chi Senyotkai tapüleerua.
Tacheküin tüü jüpüleerua, süka eein wayuu jaꞌaka nnojotkat oonooin sümaa ouktüin Cristo saaꞌu kuruusa süpüla woꞌtteꞌennüin. Naya na tachiajaapüꞌükana oulia jia wainmatua paalainka. Otta müsia jooluꞌu, tachiajaain jia jüchikua suulia, je aꞌyalajüshi taya süka mojuin maꞌi taaꞌin saaliijee tia.
Amülouleena naya sünain nakatannüin nuulia Maleiwa. Shia jülüjaka neꞌe naaꞌin tü neküinjatkat sümüiwa, shia naꞌwaataaka aluꞌu tü kasa japüikat atüma wayuu, shia kamaaka naaꞌin waneepia tü kasa yaakat saaꞌu mmakat.
Otta waya anoujashiikana, saaꞌu wayain nüpüshin Maleiwa chakai iipünaa, shia kachiiruaka waaꞌin tü kasa nümaꞌanakat chaꞌaya iipünaa. Je waꞌatapüin maꞌi nüleꞌejüin wanainmüin chajee chaꞌaya chi Oꞌtteꞌerüikai, chi Wasenyotsekai Jesucristo.
Sükajee nuuntüin Cristo niyamülüin kasakat süpüshua süpüla nuluwatawaa, niiꞌirateerü tü weꞌiruku jookot süpüla ouktaa süpüla müinjatüinya aka nukuaippa sünain anashaatain maꞌi shia.
Tawalayuwaa, jia aishiikana tapüla, jia teꞌreekana maꞌi, jia talatashaatakana atüma taaꞌin, jia taꞌwaataakana aluꞌu, sünainjee süpüshua tü tashajüitpakat jümüin, jüchechera jaaꞌin sünain anoujaa nünain chi Senyotkai.
Je jooluꞌu, jia tawalayuu Evodia ooꞌulaka Síntique, tachuntüin jümüin süpüla anajiraainjanain jia jüchikua saaꞌu saꞌaniraaitpain jukuaippa nümaa chi Senyotkai.
Otta pia tatünajutkai aꞌyataajiraakai waneepia tamaa, tachuntüin pümüin süpüla pükaaliijainjanain na jieyuukana süpüla anajirawaa nachikua. Pütüjaa aaꞌuna naya sünain naꞌyataajiraapüꞌüin tamaa süka süpüshua naaꞌin sünain aküjaa nüchiki chi Oꞌtteꞌerüikai. Sotüshii jia taaꞌin jüpüshua, maa aka chi wawalakai Clemente ooꞌulaka napüshua na aꞌyataajiraapüꞌükana tamaa. Tatüjaa aaꞌuna jiakana jüpüshua sünain shiimüin süshajünüin tü jünüliakalüirua chaꞌaya suluꞌu tü karaloukta kaluꞌukat nanülia na wayuu eeꞌiranajaainapakana aaꞌin nütüma Cristo.
Otta müshiꞌiya jiakana jüpüshua, saaꞌu saꞌaniraaitpain jukuaippa nümaa chi Senyotkai, tasoꞌira aaꞌinchii jia süpüla talatüin maꞌi jaaꞌin waneepia. Tamüshii paala jia jüchikua: Talata jümata jaaꞌin.
Je sükajee jütüjaain saaꞌu sünain sülüꞌülüin nükalia chi Senyotkai süpüla nüleꞌejüin, anakaja müleka ayatüle jia sünain kamaneein sümüin wayuu süpüshua.
Nnojo jüshapataain aaꞌin sooꞌopünaa wane kasa. Shia jaaꞌinra achuntaa nümüin Maleiwa sooꞌopünaa kasa süpüshua. Jüküja nümüin tü shapaakat atüma jaaꞌin. Otta nnojo motüin jaaꞌin aapaa analuꞌut nümüin saaꞌu tü anasü naaꞌinrakat jümüin.
Müleka masütaajule jia sünain achuntaa nümüin Maleiwa, aapüneerü wane anaa jümüin nütüma. Isasü wachiki wayaawatüin saaꞌu tia anaa naapakat wamüin, saaꞌu wayuuin neꞌe waya. Otta sükajee saꞌaniraaitpain wakuaippa nümaa Cristo Jesús, jutateena waya suulia shapawaa aaꞌin je suulia jülüjaa aaꞌin kasa mojusü wanaa sümaa anain waya nütüma.
Tawalayuwaa, alüꞌütsü jooluꞌu süpüla kettaain tü tashajakat jümüin. Tasoꞌira aaꞌinchii jooluꞌu jia süpüla masütaajuinjanain jia sünain jülüjaa aaꞌin tü anasükat: maa aka tü shiimüinkat, maa aka tü kasa anasü kojutkat sütüma wayuu, maa aka tü lotokat atüma wakuaippa, maa aka tü wulekat atüma waaꞌin, maa aka tü kasa anasü kamalainkat wamüin, maa aka tü waꞌwaataakat saaꞌu anain maꞌi shia.
Je sükajee jiyaawatüin saaꞌu tü tekirajakat anain jia, anakaja müleka jüshatüle tü takuaippakat. Jaaꞌinra tü taaꞌinrakat, tü jiꞌrapüꞌükat, je joonoo sümaa tü tekirajakat anain, tü jaapapüꞌükat. Je chi Maleiwakai aapakai jümüin anaa, eeweechi jümaa waneepia.
Jiiꞌiyatüitpa süchikua tamüin sünain jaaꞌinmajeein taya süka saꞌaniraaitpain wakuaippa nümaa chi Senyotkai. Alanaꞌaleesia maꞌi jooluꞌu sünain talatüin taaꞌin sükajee tia. Kakaꞌiya maꞌi sünain nnojolüin jaaꞌinrüin wane kasa anasü tamüin. Tüü, nnojotsü sükajeejatüin maalin taya jüpüla, shia süka isain jüchiki saaꞌu wattain jia toulia.
Tü tamakat jümüin, nnojotsü sükajeejatüin cheꞌojaain kasa tamüin. Mayaasüje eein tü oꞌttaakat tamüin, nnojotsü ponüin taaꞌin, süka talatirüin tü müliaakat wainmatua.
Teꞌraaja aaꞌut tü cheꞌojawaakat amüin wane kasa maaꞌaya aka tü kamaꞌanaakat süpüshua tü tachekakat. Tountakalaka sünain talataa aaꞌin maa aka keküinre taya ooꞌulaka aire jamü tamüin, maa aka kaletsere taya ooꞌulaka maletsere taya.
Nükajee Cristo, tountüin talatirüin süpüshua tü oꞌttaakat tamüin, süka naapeerüin waneepia tamüin sütsüin taaꞌin.
Mayaasüje tountüin jooluꞌu sünain talataa aaꞌin wanaa sümaa müliain taya, anasü maꞌi tü jaaꞌinrakat jooluꞌu sünain juluwataain tamüin tü kasa cheꞌojaakat tamüin yaa suluꞌu tü kaatsetkat.
Tayaawata aaꞌulu sünain sotüin jaaꞌin tü takuaippakat taküjaiwaꞌaya paala nüchiki chi Oꞌtteꞌerüikai jümüin. Süchikijee toꞌunüin jaꞌakajee chamüin Tesalónicamüin, juluwataain tü cheꞌojaakat tamüin piantua. Jaꞌitakaja tojuittapa suulia Macedonia, jia neꞌe jümüiwa aaꞌinmajaka taya süka tü kasa juluwataakat tamüin.
Nnojotsü shiain keeꞌireein taaꞌin asülajünaa amüin, shia shiiꞌiree juwalaajünüin nütüma chi Senyotkai saaꞌu jiꞌyataajiraain tamaa waneepia nümüin.
Nnojolüitpa kasain cheꞌojaain tamüin jooluꞌu süka juluwataain tamüin sooꞌomüin nümaa chi juwalakai Epafrodito. Tü juluwataakat tamüin, müsü aka saaꞌin wane asülajuushi talatakat atüma naaꞌin Maleiwa.
Saaꞌu saꞌaniraaitpain jukuaippa nümaa Cristo, aapüneerü jümüin nütüma chi Tashikai Maleiwa süpüshua tü cheꞌojaakat jümüin süpüla jiꞌyataain nümüin.
Anakaja jooluꞌu kojutüle watüma chi Washikai Maleiwa süpüla kaꞌikat süpüshua. Amén, jooꞌuya waꞌwaajaiwa nia weinshi.
Tayakai nümaa Timoteo, wasaküin jia nüchooinkana Maleiwa chaꞌaya, jia anoujashiikana nünain Cristo Jesús. Napüshua na tawalayuu yaakana suluꞌu Roma, asakitshii naya jünain,
otta na tawalayuu yaakana aꞌyataain nümüin chi sülaülashikai mma. Asakitshii jünain napüshua na nüchooinkana Maleiwa yaakana Roma.
Achuntüshi jooluꞌu taya nümüin chi Senyotkai Jesucristo süpüla niiꞌiyatüinjatüin naꞌanasia waneepia jümüin. Amén, kasataalejese naaꞌinrüin tia.
Taya, wane chi Aluwataaushikai nütüma Cristo Jesús, Pablokai anülia, aneekuushi taya nütüma chi Maleiwakai süka nücheküin taya süpüleerua nuluwatawaa sünain aküjaa nüchiki chi Nüchonkai. Ashajüshi joo taya jümüin jia nüchooinkana chi Maleiwakai chakana Colosas, jia tawalayuu aꞌaniraakana akuaippa nümaa Cristo, jia aaꞌinrakana tü nuluwataakat anain. Otta nüsaküin jia chi wawalakai Timoteo. Achuntüshii waya jaaꞌu nümüin chi Washikai Maleiwa süpüla niiꞌiyatüinjatüin naꞌanasia waneepia jümüin je süpüla naapüinjachin wane anaa jümüin.
Je jooluꞌu süka waapüin jüchiki sünain miyoꞌuin jünoula nünain Cristo Jesús je sünain alin jüpüla napüshua na anoujashiikana, waneepiashii waya achuntüin jaaꞌu nümüin Maleiwa, chi Nüshikai chi Wasenyotsekai Jesucristo, sünain waapüin analuꞌut nümüin saaꞌu süpüshua tü naaꞌinrakat jümüin.
Aapüshii waya analuꞌut nümüin süka ayatüin jia sünain anoujaa nünain Cristo je sünain alin jüpüla wayuu. Juuntüin shia süka jüchecherüin jaaꞌin sünain aꞌatapajaa tü anasü naaꞌinreetkat chi Maleiwakai jümüin soꞌuweena wane kaꞌi. Jiyaawatüitpa aaꞌu tü nüchekakat chi Maleiwakai jüpüleerua, süka jikirajünüinapain sünain tü shiimainkat, tü nüchikikat Cristo, chi Oꞌtteꞌerüikai.
Jiyaawatüitpa aaꞌu jooluꞌu sünain nnojoliin juꞌtteꞌennüin sünainjee tü anasü jaaꞌinrakat, sünainjeejatü anamiain chi Maleiwakai jümüin. Je shiasa süchikijee tü kaꞌi jikirajünakat oꞌu sünain nüchiki chi Oꞌtteꞌerüikai, oꞌttüshii jia sünain awainmalawaa sünain anoujaa nünain. Maleesia sainküin mmakat süpüshua sünain awainmalawaa.
Ekirajünüshii jia sünain nüchiki chi Oꞌtteꞌerüikai nütüma chi wawalakai Epafras aishikai wapüla, chi aꞌyataaikai nümüin Maleiwa wanaa wamaa. Nia aaꞌinraka waneepia tü nüchekakat Cristo sünain niꞌyataain jaꞌaka.
Waapa achikichii jia nütüma sünain aijiraain jia jüpüla jüpüshua sükajee jükaaliijünüin nütüma chi Naaꞌinkai Maleiwa.
Je waapapa jüchiki, oꞌttüshii waya sünain achuntaa jaaꞌu nümüin chi Maleiwakai. Je maaꞌulu yaa, ayatshiꞌiya waya achuntüin süpüla kekiinjanain jia nütüma süpüla jiyaawatüinjatüin saaꞌu nukuaippa nükajee chi Naaꞌinkai süpüla jütüjaainjatüin saaꞌu tü nüchekakat jüpüleerua.
Je müleka kapürale jaaꞌin tü nüküjakat chi Maleiwakai jümüin, jiyaawateerü aaꞌu nukuaippa. Ayateena jia sünain aaꞌinraa süpüshua tü nüchekakat jüpüleerua süpüla talatüinjatüin naaꞌin jümaa. Je ayateena jia sünain aaꞌinraa tü anasükat sümüin wayuu je sünain kooꞌomüinjatüin tü jütüjaakat aaꞌu nooꞌopünaa chi Maleiwakai.
Je ayateena jia sünain katsüin jaaꞌin sünain anoujaa nükajee chi Maleiwakai Pülashikai maꞌi süpüla jüchecherüinjatüin jaaꞌin suꞌunnaa tü müliaa jiꞌrüinjatkat sünain nnojoleerüin süshapalaain jaaꞌin. Talateerü jaaꞌin,
otta jaapeerü analuꞌut nümüin chi Washikai Maleiwa süka nikeraajüinapain jia süpüla nümaainjanain jia chaꞌaya eere nuluwataain, eere warattuulin nütüma kasa süpüshua, eere nnojolüin kaainjalaa. Kettaainapa jia süpüla kamüinyüü apashii tü kasa anasü naapüinjatkat chi Maleiwakai wamüin wapüshua na nüchooinkana.
Waya anoujashiikana wapüshua, ayuꞌnnüshii nütüma chi Maleiwakai saꞌakajee tü piyuushikat, eepüꞌüle waluwataanüin paala nütüma Satanás. Ojuittüshii waya nuulia süpüla woꞌuninnüin nünainmüin Jesucristo chi Nüchonkai Maleiwa aishikai nüpüla süpüla niain aluwataain waya.
Taashiinapa waya jooluꞌu nütüma Cristo sümaa sülatinnüin waainjala woulia nütüma.
Jaꞌitaichi matüjain eꞌnnaa chi Maleiwakai, watüjaa aaꞌuchi nia süka niꞌnnüin paala Cristo. Süka jamüin, wanaawasü nükuaippa nümaa Maleiwa. Nia Nüchonkaꞌaya. Nia eꞌitaanakaꞌaya süpüla laülawaa sooꞌopünaa kasa süpüshua,
süka niain aluwataanüin nütüma Maleiwa süpüla akumajaa tü kasakalüirua süpüshua chakat iipünaa je yaa mmoluꞌu, tü shiꞌrakat wayuu je tü nnojotkat shiꞌrüin, je süpüla eꞌitawaa sukuaippa laülawaa yaa mmoluꞌu otta chaꞌaya iipünaa. Akumajünüsü süpüshua nükajee Cristo süpüla kojutüinjachin nia sütüma.
Shiimüin sünain eetüjüliꞌinya nia süpülapünaa sükumajünüin kasa süpüshuaꞌaya. Je maaꞌulu yaa, ayatshia nia sünain anaataa sukuaippa kasakat süpüshua.
Nia laülaakaꞌaya saaꞌu tü anoujasükalüirua nünain chi Maleiwakai yaakat sainküin mmakat süpüshua. Je sünain niain wekiishin, aꞌaniraaitpa wakuaippa nümaa, maa aka wane wayuu sünain waneesiain. Nia kataka atüma woꞌu. Je watüjaa aaꞌut sünain süsoꞌiraainjatüin waaꞌin soꞌuweena wane kaꞌi sükajee susoꞌiraaitpain naaꞌin. Shiimüin sünain laülaain maꞌi Cristo waaꞌu wayakana wapüshua.
Wanaawashaatasü maꞌi nukuaippa nümaa chi Nüshikai. Shia nüchekakaꞌaya chi Maleiwakai nüpüleerua.
Je nücheküin süpüleerua anaawainjatüin nümaa süchikua tü kasakat süpüshua nünainjee Cristo, tü yaakat mmoluꞌu je tü chakat iipünaa, sünainjee amülain nüsha sünain ouktüin saaꞌu wane kuruusa.
Je paala manoujainwaꞌaya jia, nnojoipüꞌüshi kasajachin chi Maleiwakai jümüin. Paꞌünüüwapüꞌüshii jia nümaa, süka jülüjain jaaꞌin tü mojulawaakat waneepia sümaa jaaꞌinrüin shia.
Akaajasa jooluꞌu nünainjee Cristo, süka naapajiraain nukuaippa sünain ouktüin, nnojoliinapa jia paꞌünüüwain nümaa Maleiwa. Anajiraainapa jia nütüma sümaa jükatannüin suulia jaainjala. Je sükajee tia, juunteerü arütkawaa nünainmüin Maleiwa soꞌuweena wane kaꞌi sümaa lotüin jukuaippa nuꞌupala.
Otta süpüla jürütkaainjanain nünainmüin, anakaja jooluꞌu müleka jüchecherüle jaaꞌin sünain anoujaa sümaꞌinruꞌu jaꞌatapajüin tia kasa anasü naaꞌinrüinjatkat chi Maleiwakai jümüin soꞌuweena wane kaꞌi. Nnojo juuꞌulaain suulia jünoujain sünain tü shiimüin sünainjeejatkat tü nüchikikat chi Oꞌtteꞌerüikai aküjünakat paala jümüin je sümüin wayuu sainküin mmakat süpüshua. Shia nüchikikaꞌaya tü taküjakat sainküin mma, süka aneekuushin taya süpüla taꞌyataainjachin nümüin Maleiwa.
Maa aka müliain Cristo waaꞌu wayakana anoujashiikana nünain chi Maleiwakai eekana sainküin mmakat süpüshua, na wayajiraakanaya maa aka sukuaippa waneesia wayuu, weꞌreerü müliaꞌaya sünain waꞌyataain nümüin. Mayaainje teꞌrüin müliaa saaliijee takaaliijain jiakana sünain tü jünoulakat, nnojotsü mojuin taaꞌin sütüma tia. Alatajachia neꞌe taya saꞌakapünaa tü müliaa teꞌrakat, maa aka Cristo sünain nülatüin saꞌakapünaa tü müliaa niꞌrakat.
Nüneeküin taya chi Maleiwakai süpüla takaaliijüinjanain na anoujashiikana sainküin mmakat süpüshua. Acheküshi tekeraajüin tü taꞌyataainkat nümüin Maleiwa sünain taküjainjatüin jümüin süpüshua tü nünüiki
süchikimaajatkat tü anasü naaꞌinrüinjatkat chi Maleiwakai, tü nnojotkat atüjaanüin aaꞌu paala kakaꞌiya maꞌi süka nunujulüin shia suulia wayuu. Otta müsia jooluꞌu, aküjünüitpa wamüin wayakana na nüchooinkana.
Anashaataleesia maꞌi tü naaꞌinrakat chi Maleiwakai sünain niꞌitaain Cristo süpüla eeinjachin nia waneepia wamaa waya anoujashiikana nünain. Je sükajee eeichipain nia wamaa, meena aka waya naaꞌin sünain anain soꞌuweena wane kaꞌi. Je jooluꞌu, kapülasü naaꞌin chi Maleiwakai sünain niꞌitaain taya süpüla taküjainjatüin nüchiki Cristo sainküin mmakat süpüshua sümüin tü wayuu “gentile” münakat, wayuu nnojotkat judíoin.
Je sükajee tia, ayatshia taya aküjain nüchiki Cristo sümüin wayuu süpüshua. Yalayalashi taya nütüma chi Maleiwakai süpüla tekirajüinjatüin tia wayuukolüirua sümaa taashalaain sümaa. Aꞌyataashi maꞌi taya waneepia sünain takaaliijain shia süka süpüshua taaꞌin, sünain keeꞌireein taaꞌin laülaweein saaꞌin sünain anoujaa nünain Cristo soꞌuweena tü kaꞌi sürütkaajeetkat oꞌu nünainmüin Maleiwa sümaa lotüin sükuaippa nuꞌupala. Tountüin taaꞌinrüin tüü nünainjee Cristo, süka katsüin taaꞌin nütüma.
Anashii müleka jütüjaale saaꞌu takuaippa sünain taꞌyataain waneepia sünain akaaliijaa na anoujashiikana sainküin mma, mayaashije nnojolin neꞌraajüin taya, maa aka jiakana chakana Colosas ooꞌulaka na wayuu chakana Laodicea sünain nnojolin jiꞌraajüin taya.
Keeꞌireesü maꞌi taaꞌin jüchechereein jaaꞌin jia anoujashiikana jüpüshua. Müleka wanaawajiraale jaaꞌin sünain aijiraain jia jüpüla, jiyaawateerü aaꞌu süpüshua tü kasa anasü naaꞌinrakat chi Maleiwakai jümüin jiakana anoujashiikana jüpüshua nünainjee Cristo, jaꞌitairü matüjaajuuin aaꞌu paala sütüma wayuu. Müleka shiimüinre sünain jiꞌraajüin Cristo, jiꞌraajeechi chi Maleiwakai wanaa nümaa.
Kekiijeena jia nütüma Cristo süpüla ayaawataa saaꞌu tü nikirajakat anain.
Tashajüin tü karalouktakat jümüin süpüla nnojolüinjatüin kapülain jaaꞌin sünüiki wane wayuu eekai süküjüin alawaa jümüin, mayaasüje kemeꞌeriain maꞌi tü shikirajakat anain.
Mayaashije nnojolin taya jümaain maaꞌulu yaa, jülüjashii jia taaꞌin. Talatüsü taaꞌin süka taapüin jüchiki sünain jüchecherüin jaaꞌin sünain anoujaa nünain Cristo, sümaa wanaawajiraain jaaꞌin sünain jiꞌyataain nümüin.
Saaꞌu niain Cristo Jüsenyotsein, jalialeꞌeyan. Iche jia nünain
süpüla katsüinjatüin jaaꞌin waneepia sünain tü ekirajünakat anain jia nütüma. Acheküshii jaapüin waneepia analuꞌut nümüin.
Tamüshii paala jia jüchikua: Kamalainchonsü maꞌi nanüiki na aküjüliikana alawaa jümüin. Jalia jia jükanajuꞌulaajayaa sütüma tü namakat. Tü nekirajakat anain, pütchi alawaa neꞌe, naleꞌeruꞌujeejatü neꞌe, shia tü shikirajapüꞌükat anain tü natuushi manoujainsatkalüirua. Nnojotsü müin aka tü pütchi shiimüin nüküjakat Cristo wamüin.
Alanaꞌaleesia maꞌi tü nikirajakat anain waya Cristo sünain anain, süka wanaawain nukuaippa nümaa chi Maleiwakai. Wayuu nia sünain niaꞌinya maꞌi Maleiwain.
Otta müshiꞌiya jia anoujashiikana nünain Cristo, müleka ayatüle sünain wanaawajiraain jaaꞌin nümaa, juunteerü jiꞌyataain nümüin sümaa katsüin jaaꞌin nütüma, süka pülashin maꞌi nia suulia tü aapieekalüirua chakat iipünaa je tü yolujaakalüirua süpüshua.
Nnojoliinapa süchepchiain jia jaainjala, süka taashiinapain jia suulia nütüma Cristo. Nnojoliishii taashin jia suulia jaainjala sünainjee oꞌyotoonoo ata, shia sünainjee shiiꞌiranajaaitpain jaaꞌin nütüma Cristo.
Wanaa sümaa juwoutisaajünüin, müshii aka ouktiraakai jia nümaa Cristo, müshii aka jojoitünakai wanaa nümaa. Je maa aka nüsoꞌiraain aaꞌin Cristo süchikijee ouktaa nütüma chi Nüshikai Pülashikai maꞌi, akaꞌaya jiakana maaꞌulu yaa, sükajee jünoujain nünain, müshii aka jüsoꞌiraakai aaꞌin wanaa nümaa.
Jiakana paala, müshii aka naaꞌin na manoujainsaliikana napüshua sünain nnojolin jamajachin chi Maleiwakai jümüin, süka süchepchiapüꞌüin jia kaainjalaa. Otta müsia jooluꞌu, ojuittinnüinapa jia nütüma Maleiwa suulia süchepchiaa jaainjala. Nülatirüitpa jaainjala juulia süpüla eeinjanain jia waneepia nümaa Cristo.
Mayaainje kaainjalapüꞌüin jia paalainka süka moonooin sümaa tü nuluwataakat anain Moisés, nnojolüitpa kasalajaneerüin jümüin jaainjala nütüma Maleiwa, süka ouktüin Cristo sünain tü kuruusakat saaꞌu jaainjala.
Ayamünnüshi Satanás ooꞌulaka tü yolujaakalüirua nütüma chi Maleiwakai. Eeꞌiyatünüinapa naya sümüin wayuu süpüshua sünain mapülain sükajee tü naaꞌinrakat Cristo sünain tü kuruusakat.
Je sükajee tia, jalia jia suulia jüüjüꞌülaajüin sümüin sünüiki wane wayuuirua sooꞌopünaa tü jiküinjatkat ooꞌulaka tü jüsüinjatkat, je sooꞌopünaa tü kaꞌikalüirua juꞌwaajüinjatkat oꞌu chi Maleiwakai ooꞌulaka tü jeemeraainjatkat oꞌu ooꞌulaka tü jimiꞌijaainjatkat oꞌu, maa aka wanaa sümaa wopujeein kashikai.
Tüü, shia neꞌe aluwataanakat anain na judíokana paala sümaiwa süpüla keraajüinjanain naya süpüla tü shiimüin antajateetkat mapeena. Otta maaꞌulu yaa, nnojolüitpa waaꞌinrüin shia, süka nüntüichipain Cristo sünain nikirajüin sünain süpüshua tü shiimüinkat wamüin.
Na ekirajüliikana sünain alawaa, kamaneeyaashii naya, anayaashii naya wanaa sümaa nekirajüin wayuu sünain aꞌwaajaa tü aapieekalüirua chakat iipünaa. Kaashajaaralii maꞌi naya süchiki tü neꞌrakat naꞌlapüinruꞌu. Je süka kaainjaraliin naya, naꞌwaataain suluꞌu tü naleꞌeruꞌujeejatkat neꞌe jülüjakat naaꞌin. Jalia jia suulia jiꞌikeꞌennüin natüma suulia amülouijüin juulia tü anasü naapüinjatkat chi Maleiwakai jümüin soꞌuweena wane kaꞌi.
Nnojotsü kasajatüin namüin tü nikirajakat anain Cristo. Aluꞌujasa Cristo wamüin waya anoujashiikana, nia laülaakaꞌaya waaꞌu. Nia wanaawajiraaitpakaꞌaya anainjee waaꞌin. Nia katsüinkaꞌaya atüma waaꞌin sünain anoujaa. Shia tüü, eꞌitaanakaꞌa apüla Cristo nütüma Maleiwa.
Saaꞌu müin aka ouktiraakai jia nümaa Cristo sükajee jünoujain nünain, nnojolüinjatü kasajatüin jümüin tü shikirajakat anain wayuu manoujainsat. ¿Oonooinjana jia sümaa nanüiki, maa aka saaꞌin ayatakai jia wanaawain aaꞌin namaa? Nnojo.
Eeshii namüle: “Nnojo jiküin tüü. Nnojo jiꞌitaain jajapü sünain tüü”.
Tü nekirajakat anain tü wayuukolüirua, sünüiki wayuu neꞌe süchiki kasa tü atüjakat ajaꞌttaa.
Atüjasü wayuu sütüma tü pütchi nekirajakat anain saashin wayuu wainma. Kapülasü saaꞌin wayuu tü pütchikat, süka saashajaain süchiki aꞌwaajaa tü aapieekalüirua, je süka kamaneeyaain na ekirajüliikana, je süka talateerüin naaꞌin Maleiwa saashin wayuu müleka saapajiraale wayuu sukuaippa süpüla müliaa. Otta tamüshii paala jia: Süpüshua tü nekirajakat anain na wayuukana, nnojotsü kasain saamüin sümüin wayuu süpüla sujuittinnüinjatüin suulia süchepchiaa kaainjalaa.
Saaꞌu müinapain aka jüsoꞌiraakai aaꞌin wanaa nümaa Cristo, anakaja müleka shiale kachiiruain jaaꞌin tü kasa nümaꞌanakat chi Maleiwakai chaꞌaya iipünaa, eere joyotüin Cristo nikialuꞌujee sünain laülawaa saaꞌu kasa süpüshua.
Juuꞌulaa suulia jülüjain jaaꞌin tü keeꞌireekat saaꞌin tü manoujainsatkalüirua yaa mmoluꞌu, süka müin aka ouktakai jia nümaa Cristo. Nia jülüja jümaala jaaꞌin chi Maleiwakai chakai iipünaa je tü kasa nüchekakat jüpüleerua. Je saaꞌu saꞌaniraaitpain jukuaippa nümaa Cristo, nüpüshinjana jia Maleiwa waneepia.
Je nüntapeena Cristo nüchikua, chi katakai atüma joꞌu, nümaajeena jia sünain anashaatain maꞌi maa aka naaꞌin.
Je sükajee tia, juuꞌulaa jümata suulia süpüshua tü kasa mojusü keejiapüꞌükat paala jümüin, tü süchepchiakat atüma jia tü kaainjalaakat, maa aka aꞌluwajirawaa akuaippaa sümaa wayuu jierü otta wane jierü nümaa wane toolo, maa aka keeꞌireein jaaꞌin tü mojusükat, je maa aka kachiiruaa aaꞌin washirüü sünain müin aka saaꞌin jümaleiwase shia.
Sükajee saaꞌinnüin tüü sütüma tü wayuu moonooinkat sümaa nünüiki Maleiwa, jashichishi maꞌi nia namüin je süsaleena naya nütüma.
Mapüꞌüshii jia aka naaꞌin na kaainjaraliikana paalainka sünain keeꞌireepüꞌüin jaaꞌin tü kasa mojusükat.
Otta müsia jooluꞌu, juuꞌulaa jümata suulia süpüshua tü kasa mojusü keejiapüꞌükat paala jümüin, maa aka ülüꞌüttaa aaꞌin sünain wayuu sümaa kanain jaaꞌin, maa aka mojuin jünüiki sujuuna wayuu, je maa aka jaashajaain süka tü pütchi japüikat atüma wayuu.
Je nnojo jüküjiraain alawaa, saaꞌu juuꞌulaainapain suulia süpüshua tü kasa mojusü keejiapüꞌükat paala jümüin, tü süchepchiakat atüma jia tü kaainjalaakat.
Anakaja jaashajiraale pütchi shiimüin, süka shiiꞌiranajaaitpain jukuaippa nütüma Maleiwa akumajakai kasa süpüshua. Je jooluꞌu shiainjatü keeꞌireeka jaaꞌin tü nüchekakat jüpüleerua. Je sümaꞌinruꞌu kooꞌomüin aleewain jia nümaa Maleiwa, aꞌwanajaasü tü jukuaippakat shiꞌipaꞌaya nütüma süpüla müinjatüin aka shia nukuaippa.
Je tü wayuu aꞌwanajaanakat akuaippa, eenakuushi nütüma Maleiwa saꞌakajee wayuu maleekalia: naꞌakajee na judío oꞌyotoonokana ata je naꞌakajee na gentile moꞌyotoojukana ata, saꞌakajee tü wayuu süchiꞌrakat mma, saꞌakajee tü wayuu naatakat sünüiki, saꞌakajee tü wayuu achepchiaakat ooꞌulaka tü laülaasükat sümüiwa. Je eeshi Cristo wamaa waya anoujashiikana wapüshua. Anakaja kojutule nia watüma waneepia süka süpüshua tü waaꞌinrakat.
Saaꞌu nüchooin jia Maleiwa, jia aishiikana nüpüla, sümaa aneekuushin nütüma süpüla jükatannüinjanain suulia jaainjala, anakaja müleka kachiiruale jaaꞌin tü nüchekakat jüpüleerua, maa aka kamaneein jia sümüin wayuu süpüshua, maa aka jümüliajüin eekai müliain, maa aka nnojolüin pülayaain jaaꞌin suulia wayuu je maa aka nnojolüin juuꞌulaain suulia akaaliijaa shia mayaashiije nnojolüin jaaꞌa müin jümüin.
Jaaꞌinra tü anasükat shiꞌipajee eekai shiꞌrülüin wayumüin jümüin, sümaa motüin jaaꞌin saainjala maa aka naaꞌin chi Senyotkai motüin naaꞌin jaainjala.
Müleka aijiraale jia jüpüla, alanaꞌaleejeeria maꞌi sünain anain shia suulia süpüshua tü kasa anasü jaaꞌinrakat, süka paaꞌinwajiraajeenain jia sünain anoujaa sütüma. Je talateerü naaꞌin chi Maleiwakai sütüma tia,
süka neenaküin waya süpüla wayajiraainjanain maa aka sukuaippa waneesia wayuu. Saaꞌu aleewajiraainapain jia nünainjee Cristo, jalia jia suulia paꞌürülaawajirawaa. Shia anaka aluꞌu müleka jaapüle analuꞌut waneepia nümüin chi Maleiwakai.
Anakaja müleka jülüjüle jaaꞌin waneepia tü nikirajakat anain Cristo, süpüla jüüjüüinjanain jia sümüin süka süpüshua jaaꞌin. Saaꞌu kekiinapain jia sütüma, anakaja müleka jikirajiraale, je anashii sotojiraale jaaꞌin aapaa analuꞌut nümüin chi Maleiwakai sümaa eeꞌirajaa süka süpüshua jaaꞌin. Juꞌwaaja nia süka jayeechi süpüshua, maa aka tü eeꞌirajuushi kanüliakat Salmos je maa aka tü weeꞌirajakat maaꞌulu yaa sünain aꞌwaajaa Maleiwa.
Je wanaa sümaa jaapüin analuꞌut nümüin chi Washikai Maleiwa, soto jaaꞌin sünain niain Cristo aaꞌinnüin anainjee tü kasa anasü aaꞌinnakat jümüin nütüma Maleiwa. Je saaꞌu tia, anakaja müleka kojutüle chi Wasenyotsekai Jesucristo jütüma süka süpüshua tü jaaꞌinrakat je süpüshua tü jümakat.
Jia jieyuu kaꞌwayuuseshiikana, saaꞌu jünoujainapain nünain chi Senyotkai, anashii müleka jüüjüüle jia waneꞌewaꞌire jukua namüin juꞌwayuuse.
Akaꞌaya jiakana tooloyuukana, anakaja müleka aire jüpüla juꞌwayuuse waneꞌewaꞌire jukua sümaa nnojoliin jashichin jia namüin.
Je jia achooinkana, anakaja müleka joonoole waneepia sümaa sünüiki jii je nünüiki jüshi, süka shiain talatüin atüma naaꞌin chi Senyotkai.
Otta jia kachooinshiikana, anakaja müleka jikirajüle na jüchooinkana süka anakat akuaippa suulia jashichijüin naya jümüin otta suulia mojujain naaꞌin sütüma jünüiki.
Otta jia piuunakana, anashii müleka joonoole sümaa nanüiki na jülaamainkana sünain jaaꞌinrüin süpüshua tü naluwataakat anain jia, jaꞌitaina nnojoliin. Nnojotsü jaaꞌinrayaainjatüin neꞌe noꞌupala shiiꞌiree aneein jüchiki natüma. Joonoo sümaa nanüiki waneepia süka süpüshua jaaꞌin süpüla kojutüinjachin chi Senyotkai jütüma sükajee tia.
Je süpüshua tü jaaꞌinrakat, jaaꞌinra shia süka süpüshua jaaꞌin. Soto jaaꞌin sünain niain jiꞌyataain amüin chi Senyotkai, nnojotsü sümüinjatüin wayuu neꞌe.
Nia Cristo jülaamainka, jiꞌyataaka amüin. Je soto jaaꞌin sünain juwalaajüneenain nütüma chi Senyotkai soꞌuweena wane kaꞌi süka tü kasa anasü anaajuushikat nütüma chi Maleiwakai napüla na nüpüshikana. Aapüneerü shia jümüin saaꞌu jiꞌyataain namüin na jülaamainkana süka süpüshua jaaꞌin.
Otta chi eekai naaꞌinrüin waneepia tü mojusükat, süsaleechi nütüma Maleiwa soꞌuweena wane kaꞌi, maa aka na laamakana, maa aka na piuunakana nayale, süka nnojolin kachekalain nia saꞌakajee wayuu.
Otta jiakana laamakana, saaꞌu niain waneeshin Maleiwa jülaamainjiraashi wanaa namaa na jipiuunasekana, anakaja müleka lotüle jukuaippa namüin sümaa jaaꞌinrüin tü anasükat namüin.
Anakaja müleka jüchecherüle jaaꞌin sünain achuntaa nümüin chi Maleiwakai, sümaa eeinjatüin jaaꞌin sünain. Je nnojo juuꞌulaain suulia aapaa analuꞌut nümüin.
Otta tooꞌopünaa tayakai, püreesashi taya maaꞌulu yaa saaliijee taküjain nüchiki Cristo sümüin wayuu, tü achikii nnojotkat atüjaanüin aaꞌu paala. Juchunta nümüin chi Maleiwakai taaꞌu, süpüla yapainjanain nütüma tapüleerua na wayuu aapeenakana taküjala.
Juchunta taaꞌu süpüla lotüinjatüin tanüiki sünain aküjaa otta süpüla jaꞌyainjatüin maꞌi shia sümüin wayuu, süka shiain tü aneekünakat apüla taya.
Anakaja müleka kekiire jia sünain tü jaaꞌinrakat suꞌupala tü manoujainsatkalüirua, süpüla yapainjanain jia süpüla aküjaa nüchiki Cristo namüin.
Anakaja müleka kemeꞌeriale jünüiki sümüin wayuu süpüshua sümaa kamaneein maꞌi jia namüin süpüla yapainjanain jia süpüla asouktaa namüin.
Otta müshia Tíquico, nüküjeerü tachiki jümüin. Nia wawala aishikai wapüla, nüchepchiakai chi Senyotkai wanaa tamaa sünain naaꞌinrüin waneepia tü aluwataanakat anain nia.
Tajütüinjachi nia jünainmüin süpüla nütüjaainjatüin saaꞌu jukuaippa je süpüla nütütülüinjatüin jaaꞌin.
Chi oꞌuneechikai nümaa Tíquico, nia wane juwala Onésimokaisa, aishikai jüpüla, chejeꞌewaikai chaꞌaya Colosas, aaꞌinrakai waneepia tü aluwataanakat anain nia. Naküjeerü jümüin süchiki süpüshua tü alatakat yaaya.
Asakitshi jünain Aristarco, chi yaakai püreesain wanaa tamaa. Je asakitshi jünain Marcos, nüpüriimasekai Bernabé. Aapinnüshii jia paala tatüma süpüla kamaneeinjanain jia nümüin müleka nuꞌunule jünainmüin.
Ooꞌulaka asakitshi jünain Jesús, chi kanüliakai Justo. Namüliajüin taya na tawalayuu apünüinshiikana. Naya namüiwa na judío aꞌyataashiikana tamaa sünain aküjaa süchiki nukuaippa Maleiwa sünain aluwatawaa.
Otta asakitshi jünain chi juwalakai Epafras, chejeꞌewaikai chaꞌaya Colosas, nüchepchiakai Jesucristo. Achuntüshi nia waneepia jaaꞌu nümüin chi Maleiwakai süka süpüshua naaꞌin süpüla jüchecherüinjanain jaaꞌin sümaa laülaainjatüin jaaꞌin sünain anoujaa. Achuntüshi süpülamüin joonooinjanain waneepia sümaa tü nüchekakat chi Maleiwakai jüpüleerua.
Tatüjaa aaꞌuchi nia sünain nüchuntüin waneepia jaaꞌu jiakana chakana Colosas ooꞌulaka naaꞌu na wawalayuu chakana Laodicea ooꞌulaka naaꞌu na chakana Hierápolis.
Asakitshi jünain Lucas chi tottootkai aishikai wapüla, ooꞌulaka Demas.
Tasaküin jia tawalayuu chakana Laodicea ooꞌulaka tü tawalakat Ninfas namaa na anoujashii outkajaakana chaꞌaya shipialuꞌu.
Tü karaloukta tashajakat jümüin, süchikijee saashajeꞌennüin jümüin, anakaja müleka saashajeꞌennüle namüin na wawalayuukana chakana suluꞌu tü outkajaaleekat chaꞌaya Laodicea. Ooꞌulaka tü karaloukta tashajakat namüin nayakana, anakaja müleka saashajeꞌennüle jümüin jiakanaya.
Je jooluꞌu, anakaja jüsoꞌirüle naaꞌin Arquipo süpüla nikettaajüinjatüin tü aꞌyatawaa aluwataanakat anain nia nütüma chi Senyotkai.
Taya Pabloka, tashajeerü joo jümüin wane pütchi palit süka tajapü süpüla tasaküinjanain jia. Nnojo motüin jaaꞌin sünain püreesain taya. Achuntüshi taya nümüin chi Maleiwakai süpüla niiꞌiyatüinjatüin naꞌanasia jümüin.
Tayakai Pablo, namaa na tawalayuukana Silas ooꞌulaka Timoteo, tashajüin jooluꞌu jümüin jiakana anoujashiikana nünain chi Washikai Maleiwa otta chi Wasenyotsekai Jesucristo, jia chakana suluꞌu tü outkajaaleekat chaꞌaya Tesalónica. Achuntüshii waya jaaꞌu nümüin chi Maleiwakai süpüla niiꞌiyatüinjachin naꞌanasia waneepia jümüin je süpüla naapüinjachin anaa jümüin.
Wanaa sümaa wachuntüin jaaꞌu, waapüin analuꞌut waneepia nümüin jaaꞌu jüpüshua, süka sotüin waaꞌin wanaa sümaa jikerolüin sünain anoujaa nünain chi Wasenyotsekai Jesucristo, je süka jiꞌyataain nümüin maaꞌulu yaa. Saaꞌu alin maꞌi tü wayuukolüirua jüpüla, ayatüshii jia sünain jaaꞌinrüin tü kasa anasükat sümüin sükajee tia. Je saaꞌu jütüjaain naaꞌu chi Wasenyotsekai Jesucristo sünain nüleꞌejüinjachin, achecheraasü maꞌi jaaꞌin suꞌunnaa tü müliaa jiꞌrakat maaꞌulu yaa.
Tawalayuwaa, jia aishiikana nüpüla Maleiwa, watüjaa aaꞌuchii jia sünain jüneekuushin nütüma süpüla nüpüshinjanain jia.
Soto jaaꞌin wanaa sümaa waküjapüꞌüin nüchiki chi Oꞌtteꞌerüikai jümüin. Kapülasü jaaꞌin tü waküjakat jümüin, nnojotsü sükajeejatüin kemeꞌeriain neꞌe wanüiki, shia süka wakaaliijünüin nütüma chi Naaꞌinkai Maleiwa Pülashikai maꞌi je süka watüjaain saaꞌu sünain shiimüin tü wekirajakat anain. Jiyaawata aaꞌut sünain keisalain wakuaippa juꞌupala süpüla wakaaliijüinjanain jia sünain tü jünoulakat.
Je sünain jünoujain, jüshatüin wakuaippa je nukuaippa chi Senyotkai. Je mayaainje jiꞌrüin wainma müliaa sünainjee jünoujain tü wekirajakat anain, ayatshiꞌiya kapülain jaaꞌin tü waküjakat achiki süka naapüin chi Naaꞌinkai Maleiwa wane talataa aaꞌin jümüin.
Je naapapa jüchiki na anoujashiikana chakana suluꞌu tü mmakat Macedonia je yaakana suluꞌu tü mmakat Acaya, nashateein jukuaippa.
Atüjaana aaꞌuchii jia sütüma wayuu sainküin mmakat süpüshua sünain jünoujainapain nünain Maleiwa, süka saapüin nüchiki chi Senyotkai jüküjapüꞌükat chaꞌaya suluꞌu Macedonia ooꞌulaka Acaya. Nnojotsü cheꞌojaain waꞌwalakajüin jüchiki,
süka nayain na anoujashiikana aküjain shia wamüin. Naküjain jüchiki wamüin sünain kamaneein jia wamüin soꞌu tü kaꞌi wantakat oꞌu jaꞌakamüin. Je naküjain jüchiki wamüin sünain juuꞌulaainapain suulia tü jümaleiwaseyaasükalüirua süpüla jiꞌyataainjanain nümüin Maleiwa, chi matüjainkai ouktaa, chi aküjakai tü shiimüinkat waneepia.
Je naküjain jüchiki wamüin sünain jaꞌatapajüin Jesús, chi Nüchonkai Maleiwa, sünain nüleꞌejüinjacheechin iipünaajee, chi osoꞌireꞌennakai aaꞌin nütüma chi Nüshikai süchikijee ouktaa, chi oꞌtteꞌerakai waya suulia kasalajanajüin wamüin waainjala soꞌuweena tü kaꞌi süsalainjatkat oꞌu naainjala na manoujainsaliikana.
Tawalayuwaa, jütüjaa aaꞌut sünain nnojolüin amalajaain tü kasa anasü waaꞌinrapüꞌükat wanaa sümaa eejanain waya jaꞌaka.
Soto jaaꞌin tü kasa mojusü alatakat wamüin paala chaꞌaya suluꞌu tü pueulo Filiposkat anülia süpülapünaa wantüin jaꞌakamüin. Süka nayouktüin maꞌi wainma wayuu chajanakana Filipos tü wekirajeekat anain, eꞌrülii maꞌi wayumüin naya wamüin. Otta mayaainje weꞌrüin tü müliaakat natüma chaꞌaya, achechennüsü waaꞌin nütüma chi Wamaleiwasekai süpüla aküjaa tü nüchikikat chi Oꞌtteꞌerüikai jümüin wantapa jaꞌakamüin.
Jütüjaa aaꞌulu sünain shiain tü shiimüin wemeꞌejapüꞌükat aka jaaꞌin je sünain lotüin wakuaippa juꞌupala sümaa nnojolüin weꞌikeꞌerüin jia süka pütchi.
Tü wakuaippakat sünain aküjaa nüchiki chi Oꞌtteꞌerüikai sümüin wayuu, nnojotsü süpülajatüin talatüin saaꞌin wayuu wamaa, aluꞌujasa süpüla talatüin naaꞌin chi Maleiwakai wamaa, süka niain eꞌitaain waya süpüla aküjaa nüchiki chi Nüchonkai. Niꞌrajüin waneepia saaꞌu waaꞌin wanaa sümaa waꞌyataain süpüla nütüjaainjatüin saaꞌu müleka wulere shia.
Jütüjaa aaꞌuchii waya sünain nnojoliin kamaneeyaashiin neꞌe jümüin süka wanüiki. Je nütüjaa aaꞌuchii waya chi Maleiwakai sünain nnojolüin kachiiruain waaꞌin tü washirüükat je sünain nnojoliin weꞌikeꞌerüin jia süka wane alawaa saaꞌu tü juwashirüinkat.
Nnojotsü keeꞌireepüꞌüin waaꞌin aꞌwaajünaa sütüma wayuu, jütüma jiakana je sütüma wayuu eekai eein. Mayaainje wayain waneeinnua na Aluwataaushikana nütüma Cristo, nnojotsü wachajaapüꞌüin süchiki kojutüin maꞌi waya jütüma.
Aluꞌujasa waya, kamaneepüꞌüshii jümüin maa aka saaꞌin wane eyüü wanaa sümaa saaꞌinmajüin tü süchooinkalüirua.
Süka mapüꞌüin aka jia wapüshi sünain aishaatain maꞌi jia wapüla, achekapüꞌüshii waya kepiaa jaꞌaka süpüla aküjaa jümüin tü nüchikikat chi Oꞌtteꞌerüikai naapakat wamüin Maleiwa.
Shiimüin sotüin jaaꞌin tawalayuwaa sünain waꞌyataapüꞌüin waneepia soꞌukaꞌi je saꞌwai saaꞌu tü weküinjatkat aaꞌu wanaa sümaa waküjüin nüchiki chi Oꞌtteꞌerüikai jümüin, suulia wachuunajüin kasa jümüin.
Nütüjaa aaꞌuchii waya chi Maleiwakai sünain wulein waaꞌin wanaa sümaa eepüꞌüin waya jaꞌaka, sümaa waaꞌinrapüꞌüin tü anasükat jümüin je sümaa lotüin wakuaippa juꞌupala. Je jütüjaa aaꞌulu shia jia anoujashiikanaya.
Jütüjaa aaꞌuchii waya sünain wakaaliijapüꞌüin jia waneꞌewai jukua, maa aka naaꞌin wane ashüü sünain nükaaliijain tü nüchooinkalüirua.
Wakatchinjapüꞌüin jaaꞌin suꞌunnaa tü müliaa jiꞌrapüꞌükat süpüla jülatirüinjatüin shia. Wachuntapüꞌüin jümüin süka süpüshua waaꞌin shiiꞌiree jaaꞌinrüinjatüin waneepia tü nüchekakat jüpüleerua Maleiwa, chi eenakakai jia süpüla eeinjanain jia nümaa chaa iipünaa eere anashaatain maꞌi nia sünain aluwatawaa.
Waapüin analuꞌut waneepia nümüin chi Maleiwakai jaaꞌu, süka sotüin waaꞌin wanaa sümaa jaapaain tü nünüiki waküjakat jümüin paalainka. Kapülasü jaaꞌin shia süka jiyaawatüin saaꞌu sünain nnojolüin süleꞌeruꞌujeejatüin wayuu neꞌe. Shia oloꞌitka jukuaippa sünain anoujaa.
Shia jüchechetka atüma jaaꞌin suꞌunnaa tü müliaa jiꞌrakat, maa aka nakaaliijünüin sütüma tü nünüikikat Maleiwa na anoujashiikana nünain Jesucristo suluꞌu tü outkajaaleekalüirua chaꞌaya Judea wanaa sümaa müliain nayakanaya. Maa aka jiakana sünain eꞌnna amüin natüma na wayuu chakana Macedonia sünainjee jünoujain nünain Cristo, akaajaa nayakanaya eꞌnna amüinchii natüma na wayuu judíokana chakana Judea.
Na judío laülaayuukana, noꞌutirüin naaꞌin chi Senyotkai Jesús, maa aka na natuushikana noꞌutira aaꞌinchii na nünüikimaajanakana Maleiwa paala sümaiwa. Je napüshi na judío laülaayuukana, nojuittirüin wayakana jaꞌakajee suluꞌujee Tesalónica suulia waküjaꞌalajüin nüchiki Cristo jümüin chaꞌaya. Mojusü maꞌi naaꞌin chi Maleiwakai sütüma tü naaꞌinrakat. Paꞌünüüwajiraashii naya sümaa wayuu süpüshua.
Nooꞌuleꞌerüin waya suulia aküjaa nüchiki Cristo süka nnojolüin nacheküin süpüleerua noꞌtteꞌennüinjanain na gentilekana. Kooꞌomüinsü maꞌi naainjala süka tia, je kasalajanaitpa shia namüin nütüma chi Maleiwakai.
Tawalayuwaa, süchikijee wajuittinnüin chajee jaꞌakajee natüma na judío laülaayuukana, keeꞌireepüꞌüsü waaꞌin waleꞌejüin wachikua jünainmüin. Isasü wachiki. Mayaasüje kojuyain kashi sünain nnojoliin jümaain waya, jülüjashii maꞌi waaꞌin jia süka weꞌreein maꞌi jia.
Oꞌuneepüꞌüsü maꞌi waaꞌin jünainmüin, tayakai Pablo ooꞌulaka namaa na tawalayuu yaakana. Isasü wachiki süka woukünüin achiki nütüma Satanás.
Shiimüin sünain jiain achecherüin waaꞌin suꞌunnaa tü müliaa weꞌrakat maaꞌulu yaa, süka talatashaatain maꞌi waaꞌin waapapa süchiki tü jünoulakat. Je soꞌuweena tü kaꞌi nüleꞌejüinjachikat oꞌu chi Wasenyotsekai Jesús, shiimüin sünain jieenain waꞌwaajüin akajee nia.
Je maaꞌulu yaa, shiimüin sünain waꞌwaajüin chi Maleiwakai jaaꞌu waneepia sümaa talatashaatain maꞌi waaꞌin süka laülaaitpain jaaꞌin sünain anoujaa.
Süka kamaꞌairüin waaꞌin shiiꞌiree waapeein jüchiki, wajütüin jünainmüin chi wawalakai Timoteo süpüla nüchecherüinjatüin jaaꞌin sünain anoujaa. Nia aꞌyataaika wanaa wamaa nümüin Maleiwa sünain aküjaa nüchiki chi Oꞌtteꞌerüikai sainküin mma. Anasü saaꞌin wamüin makatüle waya wamüiwa suluꞌu tü pueulokat Atenas süpüla nuꞌunüinjachin.
Eesü waaꞌin jaaꞌu suulia juuꞌulaain suulia anoujaa sükajee jainkuuin aaꞌin sütüma tü müliaa jiꞌrakat sünainjee tü jünoulakat. Jütüjaa aaꞌulu sünain eꞌitaaushin waya wapüshua süpüla walatirüinjatüin tia müliaakat.
Soto jaaꞌin wanaa sümaa eepüꞌüin waya jaꞌaka sünain waapirüin jia sünain tü müliaa weꞌreetkat wapüshua sünainjee tü wanoulakat. Otta müsia jooluꞌu, jütüjaaitpa aaꞌu maꞌi sünain sülatüin maaꞌutpünaa.
Sükajee tüü, je süka kamaꞌairüin taaꞌin shiiꞌiree tatüjaweein saaꞌu jukuaippa, tajütüin Timoteo jünainmüin süpüla taapinnüinjachin nütüma sünain sukuaippa tü jünoulakat. “¿Jameenakajasaꞌa naya müleka naainjinnüle kasa mojusü nütüma Satanás? Müleka nayouktüle tü nanoujakat anain, amalajaajeerü tü waꞌyataapüꞌükat anain naꞌaka”, müsü taaꞌin taleꞌeruꞌu jooꞌopünaa.
Talatüsü maꞌi waaꞌin jooluꞌu süka nüntüichipain Timoteo jümaꞌanajee sümaa nüküjain jüchiki wamüin sünain katsüin jaaꞌin sünain anoujaa je sünain aijiraain maꞌi jia jüpüla. Talatüsü jaaꞌin naajüin wanaa sümaa jülüjüin waya jaaꞌin süka keeꞌireein jaaꞌin jiꞌreein waya, maa aka wayakana sünain weꞌreein maꞌi jia.
Tawalayuwaa, süka waapüitpain jooluꞌu jüchiki sünain ayatüinya jia sünain anoujaa, süchecherüitpa waaꞌin tü jüchikikat suꞌunnaa tü müliaa weꞌrakat saꞌakapünaa shiꞌrala wayumüin wayuu wamüin.
Talataleesia maꞌi waaꞌin süka watüjaaitpain saaꞌu jukuaippa sünain ichein jünoula nünain chi Senyotkai.
Wanaa sümaa waashajaain nümaa chi Maleiwakai, talatüsü maꞌi waaꞌin jükajee. Waapüin analuꞌut nümüin jaaꞌu waneepia,
je achuntüshii waya nümüin jaaꞌu soꞌukaꞌi je saꞌwai süka süpüshua waaꞌin shiiꞌiree waleꞌejüinjanain jünainmüin süpüla wekirajüinjanain jia sünain tü cheꞌojaakat jümüin süpüla laülaainjatüin jaaꞌin sünain anoujaa.
Tachuntüin jooluꞌu nümüin chi Washikai Maleiwa ooꞌulaka nümüin chi Wasenyotsekai Jesucristo süpüla noꞌunirüinjanain waya jünainmüin.
Je tachuntüin nümüin chi Senyotkai jaaꞌu süpüla kooꞌomüinjatüin jümüin nütüma sünain aijiraain jia jüpüla. Je anakaja müleka aire jüpüla tü wayuukolüirua süpüshua maa aka alin jia wapüla.
Soto jaaꞌin sünain nüleꞌejüinjachin chi Wasenyotsekai Jesucristo namaa na anoujashiikana nünain, na akataluushikana suulia naainjala. Keeꞌireesü maꞌi taaꞌin jüchechennüin aaꞌin jooluꞌu sünain anoujaa nütüma Cristo süpüla maainjalainjanain jia nümülatuꞌu chi Washikai Maleiwa soꞌuweena kaꞌikat tia, sümaa nnojoleerüin kasain mojuin atüma naaꞌin Cristo sooꞌopünaa tü jaaꞌinrapüꞌükat.
Tatüjaa aaꞌuchii jia sünain jaaꞌinrüin tü talatakat atüma naaꞌin chi Maleiwakai sünain nnojolüin motüin jaaꞌin tü wekirajapüꞌükat anain jia. Tawalayuwaa, saaꞌu tekeraajeein jooluꞌu tü tashajakat jümüin, tayakai wane Aluwataaushikai nütüma chi Senyotkai Jesús, tachuntüin jümüin jooluꞌu süka süpüshua taaꞌin süpüla kooꞌomüinjatüin jütüma aaꞌinraa tü nüchekakat chi Maleiwakai jüpüleerua.
Anakaja tasoꞌirüle jaaꞌin sünain tü nüchekakat chi Maleiwakai sünain jükatalaain nümüin süpüla nnojoliinjanain juꞌluwajiraain jukuaippa sümaa wayuu jierü otta wane jierü nümaa wane toolo.
Ee jumata jaaꞌin süpüla jiyouktüinjatüin tü yarüttakat atüma jukuaippa, sünain juuꞌulaain suulia kaainjalaa süpüla kojutüinjachin chi Maleiwakai jütüma.
Jalia jia suulia süchepchiaa yarüttaa akuaippaa maa aka naaꞌin na manoujainsaliikana meꞌraajüinkana Maleiwa.
Akaajaa müleka pümaꞌüjiraale sümaa nuꞌwayuuse wane puwala, shiimüin sünain kaainjaleechin pia nuulia. Soto jaaꞌin tü wekirajapüꞌükat anain jia paalainka sünain wachiajaain jia suulia kasa eekai müin aka tia, süka kasalajaneerüin süpüshua aainjalaakat tia sümüin wayuu nütüma chi Senyotkai.
Nnojoliishii waya eenakünüin nütüma chi Maleiwakai süpüla yarüttüinjatüin wakuaippa, shia süpüla wakatalaainjanain nümüin sümaa wooꞌulaain suulia kaainjalaa.
Soto jaaꞌin sünain aapuushin wamüin chi Naaꞌinkai Maleiwa süpüla nükaaliijüinjanain waya suulia yarüttajüin wakuaippa. Je sükajee tia, chi wayuu eekai moonooloin sümaa tü wekirajakat anain, shia niyouktaka nünüiki Maleiwa süka nnojolüin sünüikin wayuu neꞌe shia.
Saaꞌu jikirajünüinapain nütüma chi Maleiwakai süpüla aijiraainjanain jia jüpüla namaa na juwalayuukana, nnojotsü cheꞌojaain tashajüin jümüin süchiki tia.
Tawalayuwaa, saaꞌu shiimüin sünain alin jüpüla na anoujashiikana napüshua chakana suluꞌu tü mmakat Macedonia, tachuntüin jooluꞌu jümüin süka süpüshua taaꞌin süpüla kooꞌomüinjatüin naalin na juwalayuukana jüpüla.
Soto jaaꞌin tü wekirajakat anain jia paala sünain nnojoliin jüꞌülüjaajiraain je sünain eein jaaꞌin sünain tü jiꞌyataakat anain sümaa nnojoliin jukulajaain aaꞌin.
Müleka ayatüle jia sünain tü tekirajakat anain, kojuteena jia sütüma tü manoujainsatkalüirua. Nnojoleerü cheꞌojaain jümüin tü jiküinjatkat aaꞌu je nnojoleena jia ojulijaꞌain müin sainküin wayuu.
Tawalayuwaa, tacheküin jooluꞌu süpüleerua jütüjaain saaꞌu tü alateetkat nüntapeena Cristo. Müleka jütüjaale saaꞌu tia, ouktüle wane jüpüshi, nnojoleena müin aka jia naaꞌin na manoujainsaliikana mamülialuuin nütüma Cristo wanaa sümaa mojuin naaꞌin ouktapa wane napüshi.
Watüjaa aaꞌuchi Cristo sünain ouktüin paala je sünain süsoꞌiraain naaꞌin nütüma chi Maleiwakai. Je sünainjee tü naaꞌinrakat chi Maleiwakai nüka Jesús, watüjaa aaꞌut sünain nüsoꞌireꞌereerüin naaꞌin na anoujashiikana eekai ouktüin.
Tü taküjüinjatkat jooluꞌu jümüin, shia tü ekirajünakat anain taya nütüma chi Senyotkai. Müsü mayaa: Soꞌuweena tü kaꞌi nüleꞌejeechikat oꞌu Cristo, oꞌuninneena waya anoujashiikana wapüshua nünainmüin. Otta na anoujashiikana eekai ouktüshiin wanaa sümaa tia, oꞌuneena naya nünainmüin wapüleerua wayakana katoꞌuchiikana.
Ashakateechi chi Senyotkai Jesús chajee iipünaajee eejee chi Maleiwakai. Je wanaa sümaa weenaküneenain nütüma Cristo, aapüneerü shiꞌira nojontoroyoise chi Maleiwakai ooꞌulaka nünüiki chi sülaülakai tü aapieekalüirua. Je na anoujashiikana nünain Cristo eekai ouktüshiin, osoꞌiraajeerü naaꞌin palajana.
Je süchikijee tia, oꞌuninneena waya katoꞌuchiikana süpüla kottüinjanain waya namaa chamüin sirumatuꞌu süpüla weꞌriraainjanain wapüshua nümaa chi Senyotkai chaꞌaya. Shiimüin sünain eeinjanain waya waneepia nümaa süpüla kaꞌikat süpüshua.
Anakaja jooluꞌu jütütülaajiraale süka tü pütchi taküjaitpakat jümüin nachiki na juwalayuu ouktüshiikana.
Tawalayuwaa, nnojotsü cheꞌojaain tashajüin jooluꞌu jümüin sooꞌopünaa joujaleerüin sülatüin tü taküjüitpakat achiki jümüin, süka taküjain paala jümüin süchiki sukuaippa nükalia chi Senyotkai sünain aleꞌejaa.
Maa aka wane wayuu nipiajachi sünain nnojolüin nütüjaain saaꞌu joujaleechin nüntüin wane kaꞌruwarai nünainmüin, meeria aka tü wayuukolüirua süpülapünaa tü nükaliakat chi Senyotkai, nnojoleerü sütüjaain aaꞌu joujaleechin nüntüin.
Je maa aka wane wayuu ipoolu sünain süntalaa sümüin tü saaliikat sümüin, akaweeria tü wayuukolüirua süpülapünaa tü nükaliakat chi Senyotkai. Wanaa sümaa saashajaꞌalaataain süchiki anaa akuaippa, anta meeria wane müliaa miyoꞌushaata nanainmüin sünain süsaleenain naya tü naainjalakat. Nnojoleena ojuittüin naya suulia tü müliaa neꞌreetkat.
Chi nipiajachikai, ainkuusü maꞌi naaꞌin nüntapa chi kaꞌruwaraikai, ¿aashi müin? Otta jiakana tawalayuukana, nnojoleerü ainkuuin jaaꞌin süntapa nükalia chi Senyotkai süka eein jaaꞌin sünain nükalia suulia majüin aka jia naaꞌin na wayuu kaainjaraliikana meꞌraajüinkana chi Maleiwakai.
Sükajee jiꞌraajüin nia, nnojoleena jia mmolüin seema süsalainjanain jia jaainjala nütüma chi Senyotkai nüntapa.
Maa aka wane epetshi sünain nnojolüin eejüin naaꞌin sünain tü alatakat nüꞌünnaa, akaajaa wane manoujainsai sünain nnojolüin eejüin naaꞌin sünain nükalia chi Senyotkai sünteetkat nünainmüin. Otta jiakana, anakaja nnojoliire müin aka jia naya, aluꞌujasa eeinjatü jaaꞌin sünain nüntajachin chi Senyotkai süpüla laülaainjatüin jaaꞌin sünain süpüshua tü jaaꞌinrakat.
Nnojoliishii müin aka waya naaꞌin na manoujainsaliikana sünain aaꞌinraa tü mojusükat, süka eein waaꞌin sünain sülüꞌülüin nükalia chi Senyotkai. Anakaja jooluꞌu müleka ayatüle waya sünain laülaain waaꞌin. Je suulia wakanajuꞌulaajüin sütüma tü mojusükat, anashii ayatüle waya sünain katsüin waaꞌin sünain anoujaa je sünain aijiraain wapüla wapüshua. Je anashii wachecherüle waaꞌin sünain anoujaa süka watüjaain saaꞌu sünain woꞌtteꞌennüinapain nütüma chi Senyotkai.
Nnojoliishii waya eꞌitaanüin nütüma chi Maleiwakai süpüla süsalainjanain waya waainjala, aluꞌujasa süpüla woꞌtteꞌennüinjanain sünainjee tü naaꞌinrakat chi Wasenyotsekai Jesucristo.
Müleka wayale wane na ouktüshiikana soꞌu tü kaꞌi niitaainjachikat oꞌu Cristo, müsia aka neꞌe wayale na katoꞌuchiikana, ayateena waya anoujashiikana wapüshua nümaa waneepia, süka shiainjaꞌa ouktüin apüla nia.
Je jooluꞌu, süka watüjaain saaꞌu sünain eeinjanain waya wapüshua nümaa waneepia, anakaja müleka ayatüle jütütüjüin na juwalayuukana sünain anoujaa süpüla laülaajiraainjatüin jaaꞌin sünain anoujaa jüpüshua.
Tawalayuwaa, tachuntüin jooluꞌu jümüin sünain kojutüinjanain jütüma na laülaayuukana jaaꞌu chaꞌaya suluꞌu tü outkajaaleekat, süka eꞌitaaushin naya nütüma chi Senyotkai süpüla tia. Aꞌyataashii naya waneepia jümüin sünain nasoꞌijirüin jaaꞌin sünain tü nüchekakat Maleiwa jüpüleerua.
Anakaja müleka aire naya jüpüla sümaa kojutüin naya jütüma waneepia süka naꞌyataain maꞌi jümüin. Jalia jia suulia jüꞌülüjaajiraain namaa je sümaa tü juwalayuukat süpüshua.
Tawalayuwaa, tamüshii jia süpüla jükaaliijainjanain na juwalayuukana sünain kamaneein jia namüin napüshua. Chi eekai shukulain, anakaja müleka jüchiajaale nia suulia. Je chi eekai japülin sünain aꞌyatawaa nümüin chi Maleiwakai, anakaja müleka jimeꞌejüle naaꞌin. Je chi eekai matsüin naaꞌin sünain anoujaa, anakaja müleka jüchecherüle naaꞌin.
Anakaja müleka jüchiaale na juwalayuukana suulia pasalaweejüin na napüshikana natüma. Jaꞌitaichi aaꞌinrüin wane juwala tü mojusükat jümüin, anakaja müleka jaaꞌinrüle tü anasükat nümüin shiꞌipajee otta sümüin wayuu süpüshua.
Talata jaaꞌin waneepia.
Nnojoleena jia ooꞌulaain suulia achuntaa nümüin chi Maleiwakai, ayata jia sünain waneepia.
Jaapa analuꞌut nümüin chi Maleiwakai suꞌunnaa tü kasa alatakat jümüin, müleka mojule, müleka anale. Shia nüchekakaꞌaya chi Maleiwakai jüpüleerua saaꞌu jünoujain nünain Jesucristo chi Nüchonkai.
Jalia jia suulia macheꞌeyaajüin suulia nünüiki chi Naaꞌinkai Maleiwa jümüin.
Je müleka jaapinnüle süka nünüiki chi Maleiwakai nütüma wane juwala, nnojoleerü jimeꞌerainpalain shia.
Anakaja müleka jülüjüle jaaꞌin sünain tü jaaꞌinrakat, jütüjaaiwa saaꞌu müleka anale, müleka mojule. Tü eekai anain, shia jaaꞌinrüinjatka waneepia,
jiyouktajüinjatü tü eekai mojuin süpüshua.
Achuntüshi taya nümüin chi Maleiwakai jooluꞌu jaaꞌu, chi aapakai anaa jümüin, süpüla jükatalaainjanain suulia kaainjalaa süpüla lotüinjatüin tü jülüjakat jaaꞌin, tü keeꞌireekat jaaꞌin, je tü jaaꞌinrakat. Je achuntüshi taya nümüin süpüla nükaaliijain jia sünain tü jünoulakat suulia eejüin jütüma kasa mojuinjatkat atüma naaꞌin chi Wasenyotsekai Jesucristo soꞌuweena tü kaꞌi nüleꞌejüinjachikat oꞌu nüchikua.
Tü tachuntüitpakat jaaꞌu nümüin Maleiwa chi eenakakai jia, shiimüin sünain naaꞌinrüinjatüin shia süka pansaain nünüiki waneepia.
Tawalayuwaa, anakaja müleka jüchuntüle waaꞌu wayakana.
Anakaja jüsakiraale jüpüshua süka aijiraain jia jüpüla sünainjee anoujaa nünain Cristo.
Je sünainjee tajütüüshin nütüma chi Senyotkai, tachuntüin jümüin süka süpüshua taaꞌin süpüla jülatirüinjatüin tü karaloukta tashajakat jümüin süpüla saashajeꞌennüinjatüin namüin na juwalayuukana napüshua.
Achuntüshi jooluꞌu taya nümüin chi Wasenyotsekai Jesucristo süpüla niiꞌiyatüinjatüin waneepia naꞌanasia jümüin.
Tayakai Pablo, namaa na tawalayuukana Silas ooꞌulaka Timoteo, tashajüin jooluꞌu jümüin jiakana anoujashiikana nünain chi Washikai Maleiwa otta chi Wasenyotsekai Jesucristo, jia chakana suluꞌu tü outkajaaleekat chaꞌaya Tesalónica.
Achuntüshii waya jaaꞌu nümüin chi Washikai Maleiwa je nümüin chi Wasenyotsekai Jesucristo süpüla neeꞌiyatüinjanain naꞌanasia waneepia jümüin je süpüla naapüinjanain anaa jümüin.
Acheküshii waapüin analuꞌut nümüin chi Maleiwakai jaaꞌu waneepia, süka sükooꞌomüinrain sütsüin tü jünoulakat je süka sükooꞌomüinrain aijiraain jia jüpüla waneꞌewai jukua.
Waꞌwaajüin jia noꞌupala na anoujashiikana sainküin mmakat süpüshua süka jüchecherüin jaaꞌin suꞌunnaa naꞌürüla na manoujainsaliikana otta tü müliaa jiꞌrakat.
Je sükajee tüü, kamaneejeechi chi Maleiwakai jümüin mapeena süpüla eeinjanain jia nümaa chaꞌaya eere nuluwataain. Soteerü naaꞌin jüchecherapüꞌüin jaaꞌin suꞌunnaa tü müliaa jiꞌrapüꞌükat sünainjee anoujaa nünain. Je soꞌu kaꞌikat tia, jütüjaweerü aaꞌut sünain pansaain tü nümapüꞌükat jümüin sünain naapüinjatüin tü anasükat jümüin saaꞌu tü müliaa jiꞌrapüꞌükat.
Aluꞌujasa na eꞌrüliipüꞌükana wayumüin jümüin, süsaleena naya naainjala nütüma chi Maleiwakai mapeena, süka pansaain maꞌi tü nümapüꞌükat sümüin wayuu süpüshua sünain kasalajanainjatüin saainjala sümüin.
Otta jiakana eekai müliain, maa aka wayakana müliakana wanaa jümaa, ooꞌuleꞌenneena waya suulia tü müliaakat soꞌu tü kaꞌi niiꞌiyataainjachikat oꞌu chi Wasenyotsekai Jesucristo sümüin wayuu chajee iipünaajee namaa na aapiee pülashiikana maꞌi pasanain sünain wane suwarala siki chuwatsü maꞌi.
Otta na meꞌraajüinkana chi Maleiwakai saaꞌu nnojoliin kapülain naaꞌin nüchiki chi Oꞌtteꞌerüikai chi Wasenyotsekai Jesucristo, süsaleena naya naainjala soꞌu kaꞌikat tia.
Neꞌreerü müliaa süpüla kaꞌikat süpüshua. Je müina naya nnojoliin antüin nümaꞌanamüin chi Senyotkai, chi pülashikai maꞌi, chi anashaatakai akuaippa.
Otta soꞌu kaꞌikat tia, anteechi chi Senyotkai süpüla kojutüinjachin nia natüma na anoujashiikana napüshualeꞌeya. Otta jiakana, eejeena apashii sünain juꞌwaajüin nia sükajee joonooin sümaa tü wekirajapüꞌükat anain jia.
Süka jülüjüin waaꞌin kaꞌikat tia, achuntüshii waya waneepia jaaꞌu nümüin chi Washikai Maleiwa süpüla jaaꞌinrüinjatüin tü jeenakünakat apüla nütüma. Achuntüshii waya nümüin chi Maleiwa Pülashikai maꞌi süpüla juuntüin jikeraajüin nütüma tü kasa anasü jaaꞌinreekat sünainjee tü jünoulakat.
Je juunteerü jaaꞌinrüin süka neeꞌiyatüin naꞌanasia jümüin chi Washikai Maleiwa je chi Wasenyotsekai Jesucristo. Je sünainjee tü kasa anasü jaaꞌinrakat, kojuteechi chi Wasenyotsekai Jesucristo sütüma wayuu je kojuteena jiakana mapeena nütümaya.
Tawalayuwaa, sooꞌopünaa nüntajachin chi Wasenyotsekai Jesucristo sümaa wokolochijünüinjanain nünainmüin, wachuntüin jümüin
süpüla nnojoliinjanain jüshapataain aaꞌin sütüma sünüiki wane wayuu sünain saapirüin jia sooꞌopünaa nüntüichipain chi Senyotkai saajüin. Saajüin tü wayuukolüirua, aküjünüsü tia nütüma wane aapirüi süka nünüiki Maleiwa ooꞌulaka suluꞌu wane karaloukta washajalakat.
Tamüshii paala jia tachikua: Jalia jia jünoujaꞌalajayaa tü namakat süka alawaain neꞌe shia. Aküjashi paala taya süchiki wane kasa: Süpülapünaa tü kaꞌi nüntüinjachikat oꞌu chi Senyotkai, ayouktüneechi nia sütüma wayuu wainma ooꞌulaka eeꞌiyataajeechi chi Eꞌrüikai Wayumüin, chi eꞌitaaushitüjüikaꞌiya süpüla amüloulinjachin.
Eꞌrüijeechi maꞌi wayumüin nia nümüin chi Maleiwakai je sümüin tü sümaleiwaseyaasükalüirua wayuu. Ekeroleechi nia suluꞌu tü aꞌwaajüleekat Maleiwa sümaa nüikkalaain süpüla aluwatawaa wayuu chaa suluꞌu süka niain Maleiwain naajüin.
Soto jaaꞌin sünain taashajaapüꞌüin jümüin süchiki tüü wanaa sümaa eepüꞌüin taya jümaa.
Chi Eꞌrüikai Wayumüin, nnojoyülia eeꞌiyataain. Otta jiakana, jütüjaa aaꞌuchi chi aꞌalijitkai nia suulia niiꞌiyataainjachin waneꞌereꞌeya soꞌu tü kaꞌi nüchekakat oꞌu chi Maleiwakai.
Shiimüin sünain kooꞌomüin kaainjalaa maaꞌulu yaa sütüma tü naaꞌinrakat chi Eꞌrüikai Wayumüin. Otta nnojoyülia emetulüin tü kaainjalaakat süka saꞌalijinnüin nuulia. Je chi aꞌalijitkai nia, ayateechia sünain naꞌalijirüin waneꞌereꞌeya nüsünneꞌennapa nuulia.
Je soꞌuweena kaꞌikat tia, taashi meechia chi Eꞌrüikai Wayumüin süpüla niiꞌiyataainjachin. Otta soꞌuweena tü kaꞌi nüntakat oꞌu chi Senyotkai Jesús, eewoleechi chi Eꞌrüikai Wayumüin sütüma nünüiki Jesús süka pülashaatain maꞌi nia. Oukta meechijaꞌa nia nütüma sünain sajaꞌlajaain tü nüpülainkat.
Je süchikijee niiꞌiyataain chi Eꞌrüikai Wayumüin, naaꞌinreerü tü mojusükot nüchekakat Satanás nüpüleerua. Poneerü maꞌi naaꞌin na wayuukana tü naaꞌinrakat, süka naaꞌinreerüin tü kasa eekai müin aka saaꞌin tü nütüjakat apüleerua Maleiwa nümüiwa, süka pülashinjachin nia nütüma Satanás.
Chi Eꞌrüikai Wayumüin, süka nüküjeerüin alawaa sooꞌopünaa tü kasa mojusü naaꞌinreetkat, oushikajaajeena nüchiirua na wayuu eekai nanoujain tü alawaa nüküjeetkat namüin. Naya na amüloulinjanakana saaꞌu nayouktüin paala tü shiimüin nümakat chi Maleiwakai namüin, tü oꞌtteꞌennüinjanakat akajee naya.
Süka nayouktüin chi Maleiwakai, nuuꞌulaainapa naya süpüla ayatüin sünain tü alawaakat.
Shiimüin sünain süsalainjanain naya naainjala nütüma chi Maleiwakai sümaa kakatüinjanain naya nuulia süka nayouktüin tü shiimüinkat süpüla naaꞌinrüinjatüin tü kasa mojusü keejiakat namüin.
Tawalayuwaa, jia aishiikana nüpüla chi Senyotkai, aapüshi analuꞌut taya jaaꞌu waneepia nümüin chi Maleiwakai. Süpülapünaa saainjünüin tü mmakat, aneekajuushitüjüliꞌiya jia nütüma süpüla juꞌtteꞌennüinjanain. Je jooluꞌu saaꞌu joonooinapain sümaa tü shiimüin nünüikikat chi Maleiwakai, akatannüshii jia nünainmüin nütüma chi Naaꞌinkai suulia kaainjalaa.
Ajütünüshii waya paalainka nütüma chi Maleiwakai jünainmüin sünain aküjaa nüchiki Cristo, chi Oꞌtteꞌerüikai, shiiꞌiree juꞌtteꞌennüinjanain nütüma. Nücheküin chi Maleiwakai süpüla eeinjanain jia nümaa chi Wasenyotsekai Jesucristo sünain anashaatain maꞌi jia noꞌuluꞌu.
Je sükajee tia, tawalayuwaa, anakaja müleka katsüinre jaaꞌin sünain anoujaa süpüla jaaꞌinrüinjatüin tü wekirajapüꞌükat anain jia, maa aka tü waküjakat ooꞌulaka tü washajakat jümüin.
Waapüin analuꞌut nümüin chi Maleiwakai süka alin maꞌi waya nüpüla sünain anamiain maꞌi nia wamüin. Ayatshiꞌiya waya sünain wachecherüin waaꞌin, süka watüjaain naaꞌu sünain naaꞌinrüinjatüin süpüshua tü nüküjakat achiki wamüin paala. Je sükajee tia, achuntüshii waya jaaꞌu nümüin chi Wasenyotsekai Jesucristo je nümüin chi Washikai Maleiwa süpüla natütüjüinjanain jia süpüla katsüinjatüin jaaꞌin sünain aaꞌinraa tü anasükat sümüin wayuu je sünain jüküjain tü shiimüinkat namüin.
Tawalayuwaa, saaꞌu tekeraajeein jooluꞌu tü tashajakat jümüin, tosoꞌiree aaꞌinchii jia süpüla juchuntüin waaꞌu süpüla suꞌwalakajaamaatüin nüchiki chi Oꞌtteꞌerüikai watüma, süpüla kojutüinjatüin shia sütüma wayuu wainma maa aka paala jütüma jiakana.
Soto jaaꞌin sünain wainmain wayuu eekai eꞌrülüin wayumüin nnojotkat anoujain nünain Cristo. Anakaja jüchuntüle waaꞌu süpüla nnojolüin sümalajaain natüma tü waꞌyataainkat jaꞌaka.
Akatsaꞌa watüjaain aaꞌu sünain nikeraajüinjatüin chi Maleiwakai tü naaꞌinrüinjattüjütkalia jaꞌaka. Katsüinjeerü jaaꞌin nütüma sümaa jaaꞌinmajünüinjanain suulia sümalajaain tü jünoulakat.
Je sükajee tüü, watüjaa aaꞌuchii jia sünain jaaꞌinrüin jooluꞌu tü waluwataakat anain jia je sünain nnojoleerüin juuꞌulaain suulia.
Achuntüshi taya jaaꞌu nümüin chi Maleiwakai süpüla nükaaliijainjanain jia sünain aijiraain jia jüpüla maa aka alin jia nüpüla, je sünain jülatirüin tü müliaa jiꞌrakat, maa aka nülatirüin Cristo tü müliaa niꞌrakat.
Tawalayuwaa, sükajee tajütüüshin nütüma chi Wasenyotsekai Jesucristo, taluwataain jooluꞌu jia sünain nnojolüin wanaawajiraain jaaꞌin namaa na juwalayuu akulajaakana aaꞌin sünain aꞌyatawaa süka moonooloin naya sümaa tü wekirajapüꞌükat anain jia.
Soto jaaꞌin wanaa sümaa tachuntapüꞌüin jümüin süpüla jüshatüinjatüin tü wakuaippakat. Wanaa sümaa eepüꞌüin waya jaꞌaka, nnojotsü akulajaain waaꞌin sünain aꞌyatawaa,
aluꞌujasa aꞌyataapüꞌüshii waya soꞌukaꞌi, saꞌwai suulia wekeꞌejüin jaaꞌin süchiirua tü weküinjatkat.
Anasüyaaje müleka wawalaajünüle jütüma wanaa sümaa tia saaꞌu waküjain nüchiki chi Oꞌtteꞌerüikai jümüin. Akatsaꞌa nnojotpüꞌüin wachuntüin awalaajünaa jümüin, süpüla jüshatüinjatüin wakuaippa sünain nnojoliin shukulain waya.
Soto jaaꞌin tü waluwataapüꞌükat anain jia wanaa sümaa eepüꞌüin waya jaꞌaka: “Chi eekai shukulajaain naaꞌin sünain aꞌyatawaa, nnojoleechi ekinnüin”, mapüꞌüsü tü wamakat jümüin.
Taapa achikit sünain eein jaꞌaka eekai nakulajaain aaꞌin sünain aꞌyatawaa. Waraittüshii neꞌe sainküin miichi sünain eperulajawaa namüin na nawalayuukana.
Sükajee ajütüüshin waya nütüma chi Wasenyotsekai Jesucristo, wachiajaain na shukulashiikana süpüla nooꞌulaainjanain suulia tia süpüla naꞌyataainjanain saaꞌu tü nekajatkat aaꞌu.
Otta jiakana, tawalayuwaa, nnojo jukulajaain aaꞌin sünain jaaꞌinrüin tü kasa anasükat waneepia.
Jülüja jaaꞌin chi juwala moonooinkai sümaa tü taluwataakat anain jia suluꞌu tü karalouktakat. Anakaja müleka nnojorule wanaawajiraain jaaꞌin nümaa süpüla japülinjachin nia sütüma tü naaꞌinrakat.
Otta nnojoleechi jüꞌürülaain nia, aluꞌujasa jüchiajaa nia süka juwalain nia.
Achuntüshi taya jaaꞌu nümüin chi Senyotkai, chi anajiraakai atüma waya, süpüla naapüinjatüin anaa jümüin waneepia suꞌunnaa tü alatakat jümüin, eekai mojuin je eekai anain. Jütüjaa aaꞌuchi chi Maleiwakai sünain eein nia waneepia jümaa jüpüshua.
Anuu tashajüin jooluꞌu tü tanüliakat süka tajapü, süpüla jütüjaainjatüin saaꞌu sünain tamaꞌanajeejatüin tü karalouktakat, tayakai Pablokai, maa aka tü takuaippapüꞌükat sünain ashajaa.
Achuntüshi taya nümüin chi Wasenyotsekai Jesucristo süpüla niiꞌiyatüinjatüin waneepia naꞌanasia jümüin.
Taya, Pablo, wane chi Aluwataaushikai nütüma Jesucristo chi waꞌatapajakai, otta nütüma chi Maleiwa Oꞌtteꞌerüikai waya,
ashajüshi jooluꞌu taya pümüin Timoteo, pia tachonkai sünainjee pünoujain nünain Cristo taküjapüꞌükai achiki pümüin. Achuntüshi waneepia taya nümüin chi Washikai Maleiwa je nümüin chi Wasenyotsekai Jesucristo süpüla namüliajüinjachin pia, süpüla neeꞌiyatüinjanain naꞌanasia pümüin, je süpüla naapüinjanain wane anaa pümüin.
Soto paaꞌin tü tamakat paala pümüin wanaa sümaa tojuittüin pümaꞌanajee süpüla toꞌunüinjachin chamüin chaꞌaya Macedoniamüin. Tachuntüin kojuyatua pümüin shiiꞌiree makatüinjachin pia chaꞌaya Éfeso. Otta müsia jooluꞌu, ayatüsü tacheküin püpüleerua makatüin pia chaꞌaya, süpüla püchiajaainjanain wane wayuuirua chaꞌaya süpüla nooꞌulaain suulia ekirajaa sünain alawaa,
je süpüla nooꞌulaain suulia kapülaa aaꞌin aküjalaa neꞌe ooꞌulaka süchiki neꞌiruku na natuushinuukana. Aꞌülüjaajiraasü wayuu wanaa sümaa süsakiraajiraain sünain kasa eekai müin aka tia. Nnojotsü kasain saamüin namüin süpüla naꞌyataainjanain nümüin Maleiwa süka matsüin tü nanoulakat sütüma.
Taluwataain pia sünain tüü, süka tacheküin süpüleerua aijiraain napülajiraa na anoujashiikana napüshua chakana chaꞌaya. Nounteerü naaꞌinrüin tia müleka wulere naaꞌin, müleka natüjaale saaꞌu tü naaꞌinrakat sünain anasüin nuꞌupala Maleiwa, je müleka laülaale naaꞌin sünain anoujaa nünain Cristo.
Eeshii wayuu eekai akatalaain suulia tü nanoulakat sütüma tü alawaa ekirajünakat anain. Je tü naꞌülüjaajiraakat achiki, nnojotsü kasain saamüin namüin na anoujashiikana.
Keeꞌireesü naaꞌin ekirajaa sünain tü nuluwataakat anain Moisés. Otta mayaasüje naꞌwaataain suluꞌu kekiin maꞌi naya naashin, nnojotsü nayaawatüin aaꞌu tü nekirajakat anain.
Wayaawata aaꞌulu sünain anain maꞌi tü nüshajakat Moisés. Acheküsü ekirajünüin shia süpüla shiiꞌiyatüinjatüin sümüin wayuu sünain kaainjalaain tü kasa mojusü saaꞌinrakat.
Na wayuu cheꞌojaakana amüin achiajaanaa suulia aaꞌinraa kasa mojusü, nnojoliishii nayain na wayuu anamiakana, naya na wayuu kaainjaraliikana, maa aka na eꞌrüliikana wayumüin nümüin Maleiwa sümaa moonooin sümaa nünüiki süka nnojolin kojutüin nia natüma, maa aka na oꞌutakana naaꞌin nashi ooꞌulaka nei je na oꞌunaliikana wayuwaꞌin,
maa aka na wayuu aꞌluwajiraakana nakuaippa sümaa wayuu jierü otta wane jierü nümaa wane toolo, maa aka na tooloyuu amaꞌüjiraakana sümaa tooloyuu, maa aka na oikküliikana wayuu süpüla achepchiaa, maa aka na aküjüliikana alawaa, je maa aka na wayuu eekai müin aka tiairua sünain nayouktüin tü shiimüin tekirajakat anain,
tü nüchikikat chi Oꞌtteꞌerüikai aapünakat tamüin nütüma Maleiwa chi aꞌwaataanakai waneepia watüma saaꞌu anashaatain maꞌi nia.
Taapüin analuꞌut nümüin chi Wasenyotsekai Jesucristo süka katsüintpain taaꞌin nütüma süpüla taꞌyataain nümüin. Nüneeküin taya paala süka nütüjaain saaꞌu sünain tekeraajeerüin waneepia tü kasa eꞌitaanüinjatkat tapüla.
Niꞌitaain taya süpüla aküjaa nüchiki sümüin wayuu süpüshua, eereje eꞌrüipüꞌüin wayumüin taya nümüin süka tanüiki je mayaashiije teipirapüꞌüin na anoujashiikana. Nümüliajüin taya süka anayaain tü taaꞌinrakat saaꞌin tamüin süka manoujain taya nünain.
Anamiashaataleꞌeya maꞌi chi Wasenyotsekai Jesucristo tamüin. Je jooluꞌu, saaꞌu saꞌaniraaitpain takuaippa nümaa, akaaliijünüshi taya nütüma süpüla taikkaleꞌerainjachin taaꞌin sünain anoujaa je süpüla alinjatüin tapüla tü tawalayuukalüirua.
Anuu wane pütchi shiimüin süpüla kapülainjatüin saaꞌin wayuu süpüshua, müsü mayaa: “Antüshi Jesucristo saꞌakamüin wayuu süpüla nuꞌtteꞌerüinjatüin shia süka kaainjalain süpüshua”, müsü. Otta müshia tayakai, alanaꞌaleepüꞌüshi taya sünain kaainjaralin suulia wayuu süpüshua.
Saaꞌu tamüliajünüichipain nütüma Maleiwa, mayaashije kaainjaraipüꞌüin maꞌi taya, sütüjaajeerü aaꞌu tü kaainjaratkalüirua süpüshua sünain nücheküin maꞌi Jesucristo süpüleerua sünoujainjatüin nünain. Mayaashije kaainjalain maꞌi wane wayuu, maa aka tayakai, nuuntüin Cristo niiꞌiratüin naaꞌin süpüla eeinjachin nia nümaa Maleiwa süpüla kaꞌikat süpüshua.
Sükajee tüü, anashii waꞌwaajüle chi Maleiwakai waneepia. Niaꞌaya chi aluwataashikai paala sümaiwa je süpüla kaꞌikat süpüshua süka matüjain ouktaa nia. Meꞌrujusai nia sütüma wayuu. Niaꞌaya neꞌe Maleiwaka nümüiwa. Kasataalejese kojutüin nia sütüma wayuu süpüla kaꞌikat süpüshua. Amén.
Je jooluꞌu Timoteo, pia tachonkai, soto paaꞌin tü aküjünakat paala pümüin natüma na aapirüliikana süka nünüiki Maleiwa. Shia tü taluwataakat anain jooluꞌu pia. Müleka sotüle paaꞌin tü nanüikikat, ounteechi pia eejirawaa sümaa tü mojusükat,
sümaa laülaalain paaꞌin sünain anoujaa je sümaa pütüjaain saaꞌu tü paaꞌinrakat sünain anain nuꞌupala Maleiwa. Otta chi wayuu eekai nnojolüitpain eein naaꞌin sünain tü naaꞌinrakat, müleka anale, müleka mojule, amalajaajeerü tü nünoulakat.
Meechi aka nakuaippa Himeneo ooꞌulaka Alejandro na mojukana anüiki nümüin Maleiwa. Ayüülajünüshii naya tatüma nüpüla Satanás süpüla nayaawatüinjatüin saaꞌu sünain mojuin maꞌi tü naaꞌinrakat.
Tamüshi paala pia palajana: Anakaja pikirajüle na wayuukana chaꞌaya sünain nachuntüin waneepia nümüin Maleiwa saaꞌu tü wayuukolüirua süpüshua. Anashii nachuntüle saaꞌu tü cheꞌojaakat sümüin tü wayuukolüirua sümaa naapüin analuꞌut waneepia nümüin Maleiwa.
Anasü müleka nachuntüle naaꞌu na aluwataashiikana sainküin mma je napüshua eekai laülaain saaꞌu wayuu. Anakaja nachuntüle nümüin Maleiwa süpüla anainjatüin mmapaꞌa wapüleerua, süpüla keisalainjanain waya sümüin wakuaippa nuꞌupala Maleiwa, je süpüla lotüinjatüin wakuaippa suꞌupala wayuu.
Müleka waaꞌinrüle tüü, anasü tia je talateerü maꞌi naaꞌin chi Maleiwakai Oꞌtteꞌerüikai waya,
süka keeꞌireein maꞌi naaꞌin suꞌtteꞌennüinjatüin wayuu süpüshua sümaa sütüjaainjatüin saaꞌu tü shiimüinkat.
Anuu wane pütchi shiimüin: Chi Maleiwakai, nia Maleiwaka nümüiwa. Otta Jesucristo, saaꞌu wayuuin nia, nia nümüiwa ountaka jutatüin nütüma wapüna nünainmüin Maleiwa.
Naapajiraain nikii süpüla ouktaa süpüla taashinjatüin wayuu süpüshua suulia saainjala. Wanaa sümaa ouktüin Cristo, niiꞌiyatüin chi Maleiwakai sümüin wayuu süpüshua sünain nuꞌtteꞌereein shia.
Otta tayakai, sünain tayain wane chi Aluwataaushikai nütüma Maleiwa, aneekünüshi taya nütüma süpüla taküjainjatüin sümüin wayuu süpüshua nüchiki Cristo, chi Oꞌtteꞌerüikai. Shiimüin tü tamakat jooluꞌu pümüin, nnojotsü alawaain. Eꞌitaaushi taya nütüma süpüla tekirajüinjatüin tü wayuu “gentilekalüirua” sünain tü shiimüinkat süpüla sünoujainjatüin nünain Cristo.
Otta na tooloyuukana chakana suluꞌu süpüshua tü outkajaaleekat sainküin mma, anashii müleka nachuntüle waneepia nümüin chi Maleiwakai. Je wanaa sümaa nayalerüin najapü sünain naꞌwaajüin Maleiwa, anakaja nakatalaale suulia kaainjalaa sümaa nnojoliin naashichijaajiraain je sümaa nnojoliin naꞌülüjaajiraain.
Otta müshiꞌiya na jieyuu aꞌwaajakana chi Maleiwakai, tü anainjatkat atüma nayolojo suꞌupala wayuu, nnojolüinjatü sükajeejatüin naꞌanaain süka kuluulu kojutkat maꞌi, nnojolüinjatü sükajeejatüin aaꞌinraa kasa sünain naꞌwala, je nnojolüinjatü sükajeejatüin naꞌanaain cheꞌesaa je aüliijanaa eekai kojutüin maꞌi. Tü eꞌnnajatkat nanain na jieyuukana, shiainjatü tü kamanewaakat sünain aaꞌinraa kasa anasü sümüin wayuu süpüshua.
Je na jieyuukana, wanaa sümaa jutkatüin wayuu suluꞌu tü outkajaaleekat süpüla ekirajünaa, anashii müleka eere naaꞌin süpüla naashajaala na laülaashiikana sümaa nnojolüin nasakiijain sooꞌopünaa tü ekirajünakat anain.
Je nnojotsü tacheküin napüleerua nekirajüin na jieyuukana wayuu suluꞌu tü outkajaaleekat sümaa laülaainjanain naya naaꞌu na tooloyuukana.
Süka jamüin, sümaiwa paala nükumajaiwaꞌaya wayuu Maleiwakai, akumajünüshi Adán palajana ooꞌulaka Eva nüchikijee.
Je tü anoujakat tü alawaa aküjünakat nütüma Satanás, shia Eva, nnojoishi niain Adán. Je wanaa sümaa sünoujain tü alawaakat, kaainjalasü shia nuulia Maleiwa.
Na jieyuukana eekai jemeyulüin sümaa joꞌuu, acheküshii talatüin naaꞌin sünainjee. Je tü anasükat süpüla naaꞌinrüinjatüin na jieyuukana napüshua, shia ayatüin naya sünain anoujaa, sünain alin wayuu süpüshua napüla, sünain nakatalaain suulia kaainjalaa, je sünain naaꞌinrüin kasa anasü suꞌupala wayuu.
Anuu wane pütchi shiimüin, müsü mayaa: “Chi wayuu eekai keeꞌireein naaꞌin laülawaa napüleerua na anoujashiikana suluꞌu tü outkajaaleekat, anashaatasü maꞌi tü nüchekakat nüpüleerua”, müsü.
Chi laülaashikai suluꞌu tü outkajaaleekat: Niainjachi chi eekai lotüin akuaippa noꞌupala na nuwalayuukana. Müleka kaꞌwayuusere nia, waneesüinjatü neꞌe nuꞌwayuuse. Niainjachi chi eekai laülaain aaꞌin süpüla kojutüinjachin sütüma wayuu. Niainjachi chi eekai kapülain naaꞌin niꞌiyou. Niainjachi chi eekai atüjain süpüla ekirajaa wayuu.
Nnojoishi wayuuinjachin eperüi nia. Nnojoishi wayuuinjachin katkaarai nia. Nnojoishi wayuuinjachin kaꞌülüjaarai nia, aluꞌujasa wayuuinjachi anamia. Nnojoishi kachiiruainjachin aaꞌin washirüü.
Niainjachi chi eekai laülaain süpüleerua nüpüshi kepiakat nümaa. Je müleka kachonle nia, kojutüinjatü nünüiki sütüma nüchonnii.
(Süka jamüin, müleka matüjainre nia laülawaa süpüleerua tü nüpüshikalüirua, ¿jamataaleechi nia süpüla laülawaa napüleerua na nüpüshikana Maleiwa?)
Nnojolinjachi wayuuin jekechi nia sünain anoujaa suulia yaletayaajüin nukuaippa noꞌupala na nuwalayuukana. Je kasalajaneerü tia nümüin nütüma Maleiwa, maa aka paala chi Yolujaakai sünain ajuittinnaa nuulia Maleiwa saaliijee yaletayaain nukuaippa.
Chi laülaashikai suluꞌu tü outkajaaleekat, müleka nnojorule lotüin nukuaippa suꞌupala wayuu eekai manoujain, eejeechi süpüla naaꞌinrüin tü nüchekakat chi Yolujaakai nüpüleerua, tü japüijeechikat atüma chi wayuukai.
Akaꞌaya na “diáconokana”, na aaꞌinmajüliikana kasa suluꞌu tü outkajaaleekat, nayainjana na eekai kojutüin sütüma wayuu süka shiimüin nakuaippa suꞌupala. Nnojoliinjana wayuuin eperülii naya. Nnojoliinjana kachiiruain aaꞌin washirüü.
Anakaja müleka ichere naya sünain tü shiimüin niiꞌiyatakat Maleiwa namüin süpüla natüjaainjatüin saaꞌu tü naaꞌinrakat nayakana sünain anasüin nuꞌupala Maleiwa.
Je süpülapünaa niꞌitaanüinjachin wane wayuu sünain tü aꞌyatawaakat, anakaja müleka niꞌnnüle akuaippa palajana. Müleka lotülejeꞌe nukuaippa, anashi niꞌitaanüle.
Akaꞌaya na jieyuu aaꞌinmajüliikana, nayainjana na eekai kojutüin sütüma wayuu sünainjee nnojoliin perulaayuuliin naya, na eekai laülaain aaꞌin sünain aaꞌinraa waneepia tü eꞌitaanakat apüla naya.
Je chi aaꞌinmajüikai, müleka kaꞌwayuusere nia, waneesüinjatü nuꞌwayuuse. Niainjachi eekai nuuntüin laülawaa süpüleerua nüpüshi kepiakat nümaa. Je müleka kachonle nia, kojutüinjatü nünüiki natüma.
Chi eekai anain atüma tü aꞌyatawaakat, kojuteechi natüma na nuwalayuukana. Je nnojoleechi mmolüin seema aküjaa sümüin wayuu nüchiki Jesucristo chi nünoujakai anain.
Timoteo, oꞌuneeshi maꞌi taya maalü pümaꞌanamüin. Otta müsia jooluꞌu, tashajüin tü karalouktakat pümüin.
Müleka kakaꞌiyale taya, pütüjaajeerü aaꞌu sütüma tü tashajakat pümüin sünain jamüinjatüin pütüma nakuaippa na nüpüshikana Maleiwa suluꞌu tü outkajaaleekat chaꞌaya. Waya anoujashiikana nünain chi Maleiwakai matüjainkai ouktaa, eꞌitaanüshii waya süpüla waaꞌinmajüinjatüin tü pütchi shiimüinkat naapakat wamüin Maleiwa.
Tü shiimüin niiꞌiyatakat chi Maleiwakai wamüin, anashaataleesia maꞌi. Anuu tü pütchi ashajünakat süchiki: Eweetüshi Jesús sünain wayuuin nia. Lotüsü maꞌi nukuaippa saaꞌu niain Maleiwain. Eꞌnnüshi nia sütüma tü aapieekalüirua nümaꞌanajeejatkat Maleiwa. Aküjüna achikichi nia sümüin wayuu sainküin mma. Anoujüna anainchi nia sütüma wayuu wainma. Ayalennüshi nia iipünaamüin eemüin chi Maleiwakai.
Aashajaashi chi Naaꞌinkai Maleiwa paala sümaiwa naka na nünüikimaajanakana Maleiwa sünain aküjaa sümüin wayuu süchiki tü alateetkat soꞌuweena tü kaꞌi alüꞌütkat süpüla sajaꞌttüinjatüin tü kasakat süpüshua. Naküjain süchiki wane wayuuirua ayouktüinjatkat tü sünoulakat süpüla jüüjüüinjatüin sümüin wane alawaa ekirajünakat sütüma yolujaa.
Je maaꞌulu yaa, na wayuu eekai nekirajüin sünain kasa eekai müin aka tia, piama oꞌupünaachii je aküjashii naya alawaa. Sükajee jüüjüüinapain naya nümüin Satanás, isasü nachiki nayaawatüinjatüin saaꞌu tü nekirajakat anain sünain mojuin maꞌi shia nuꞌupala Maleiwa.
Nekirajüin sünain mojuin kaꞌwayuusee. Je nekirajüin sünain eein wane eküülü eekai mojuin süpüla ekünaa, jaꞌitasü eꞌitaaushin shia nütüma Maleiwa süpüla ekünaa. Shiimüin sünain taashin waya süpüla weküinjatüin eküülü eekai eein neꞌe sümaa waapüin analuꞌut nümüin Maleiwa saaꞌu, süka wanoujain nünain je süka watüjaainapain saaꞌu tü shiimüinkat.
Anasü süpüshuaꞌale tü kasa nükumajakat chi Maleiwakai süpüla waapüinjatüin analuꞌut saaꞌu. ¿Jamakaꞌa wayouktüinjatkaꞌa shia?
Müleka eere waaꞌin sünain nünüiki Maleiwa je müleka wachuntüle nümüin, watüjaajeerü aaꞌu tü waaꞌinrakat müleka anale je müleka mojule.
Otta piakai Timoteo, müleka pikirajüle na puwalayuukana waneepia sünain tü taküjakat pümüin, talateerü maꞌi naaꞌin Jesucristo chi kaneekajalakai pia süpüla aꞌyatawaa nümüin. Otta na puwalayuukana, natüjaajeechi aaꞌu pia sünain ichein pia sünain tü pütchi shiimüin ekirajünakat anain pia.
Jalia pia suulia kapülain paaꞌin tü aküjalaa naatajatü aküjünakat sütüma wayuu mojutkat atüma Maleiwa, süka nnojolüin kasain saamüin namüin na anoujashiikana. Shia anaka aluꞌu müleka kachiiruale paaꞌin keisalaa sümüin pukuaippa nuꞌupala Maleiwa. Müinjachi aka pia naaꞌin wane wayuu ayoujiraai sünain nikiꞌrajaain waneepia süpüla kalainjachin nia.
Tü nükanajeekat chi ayoujiraaikai, anasüyaaje motsoꞌo neꞌe. Otta müleka keisarale pia sümüin pukuaippa nuꞌupala Maleiwa, akaaliijüneechi pia sütüma maaꞌulu yaa je talateechi chi Maleiwakai pümaa eepa pia nümaa soꞌuweena wane kaꞌi.
Shiimüin tü taküjaitpakat pümüin süpüla kapülainjatüin saaꞌin wayuu süpüshua.
Je jooluꞌu, aꞌyataashii waya süka süpüshua waaꞌin, süka watüjaain naaꞌu chi Maleiwa katakai atüma soꞌu wayuu sünain nuuntüin nuꞌtteꞌerüin wayuu süpüshua. Chi eekai nünoujain nünain Cristo, shiimüin nuꞌtteꞌenneechin nütüma.
Anashi pikirajüle na anoujashiikana sünain tü taküjakat pümüin suluꞌu tü karalouktakat, je puluwataa naya sünain nekettaajüin shia.
Anakaja nnojorule kasajatüin pümüin eekai pülain naaꞌin puulia saalii jintülin pia noulia. Shia anaka aluꞌu müleka keisarale pia sümüin pukuaippa suꞌupala wayuu süpüla süshatüinjatüin pukuaippa: maa aka tü paashajaakat achiki, maa aka tü kachiiruakat paaꞌin, maa aka tü saaliikat wayuu püpüla, maa aka tü pünoulakat, je maa aka tü paaꞌinkat sünain wulein.
Je süpülapünaa tantüin pünainmüin, anakaja ayatüle pia sünain aashajeꞌeraa tü karaloukta nüchikimaajatkat Maleiwa suluꞌu tü outkajaaleekat. Anashi ayatüle pia sünain ekirajaa wayuu sünain nünüiki Maleiwa süpüla nayaawatüin saaꞌu. Anashi ayatüle pia sünain emeꞌejaa naaꞌin shiiꞌiree noonoweein sümaa.
Soto paaꞌin wanaa sümaa neꞌitaain najapü na laülaashiikana paaꞌu sümaa saapünüin wane pütchi pümüin nütüma chi aapirüikai süka nünüiki Maleiwa. Paaꞌinmaja tü atüjaakat aapünakat paala pümüin nütüma chi Naaꞌinkai Maleiwa soꞌu kaꞌikat tia.
Soto paaꞌin tü taluwataaitpakat anain pia süpüla paaꞌinrüinjatüin shia süka süpüshua paaꞌin. Müleka tütüle pia sünain piꞌyataain nümüin Maleiwa, nayaawateechi aaꞌu pia na puwalayuukana sünain laülaain paaꞌin sünain anoujaa.
Ee paaꞌin sünain tü pukuaippakat suulia paaꞌinrajüin kasa mojusü je suulia pikirajüin sünain kasa naatajatü. Müleka püchecherüle paaꞌin sünain tüü, oꞌtteꞌenneena na aapajakana pünüiki. Je müshia piakaꞌiya, oꞌttaweechi.
Müleka püchiajaale wane anoujashi eekai laülaaichin, nnojo paaꞌayajaain naaꞌin. Pimeꞌeja naaꞌin maa aka püshi pümüin. Otta na jimaꞌaliikana, müinjana aka naalii wane pimülia pütüma.
Je na jieyuu laülaainakana, müinjana aka saalii püi pütüma. Je na majayünnüükana, müinjana aka saalii wane püshunuu pütüma sünain wulein paaꞌin waneepia noꞌupala.
Anakaja kojutule pütüma na jieyuu eekai ouktüin naꞌwayuuse. Müleka nnojorule wane wayuu aaꞌinmajüinjatkat shia, anasü müleka saaꞌinmajünüle sütüma tü anoujasükalüirua.
Otta müleka kachooinre je kalüinre shia, naya aaꞌinmajüinjanaka shia, süka anain nümüin Maleiwa tia. Je anakaja naaꞌinmajüle shia süpüla nawalaajüinjatüin tü shiꞌyataainkat namaa paala. Shia talataka atüma naaꞌin Maleiwa tia.
Aluꞌujasa tü wayuu oukta aꞌwayuuset eekai sümüiwaꞌain sünain makaaliijuuin shia, shiain neꞌe saꞌatapajüin nümüliajüin Maleiwa. Achuntüsü waneepia nümüin saꞌwai, soꞌukaꞌi süpüla naaꞌinmajüinjatüin shia.
Otta tü wayuu oukta aꞌwayuuset eekai saaꞌinrüin waneepia tü süchekakat neꞌe sümüiwa, mayaasüje katsüinyüliain shia süpüla aꞌyatawaa nümüin Maleiwa, nnojolüitpa kasajatüin sümüin tü nüchekakat süpüleerua.
Anashi müleka puluwataale na anoujashiikana sünain tü taküjaitpakat pümüin, suulia mojujain sünüiki wayuu namüin saaꞌu nnojolüin naaꞌinmajüin tü napüshikat eekai ouktüin suꞌwayuuse.
Wane anoujashi, müleka nnojorule naaꞌinmajüin na nüpüshikana, na kepiakana nümaa maa aka eekai nnojoliin kepiain nümaa, niyouktüinjaꞌa, sükajee tia, tü nünüikikat Maleiwa ekirajünakat anain nia. Mojuleesia maꞌi tü naaꞌinrakat nuulia wane manoulasai.
Je tü wayuu oukta aꞌwayuuset aaꞌinmajünüinjatkat natüma na anoujashiikana, shiainjatü eekai laülaain suulia aippirua shikii juya suuyase je shiainjatü eekai mamaꞌülain kataiwaꞌaya noꞌu suꞌwayuuse.
Anasü müleka shiꞌnnaajünüle sünainjee aaꞌinraa waneepia kasa anasü: maa aka saaꞌinmajüin süchooin, maa aka kapülain naaꞌin na shiꞌiyoukana, maa aka suꞌlojooin nooꞌui na anoujashiikana, maa aka sümüliajüin eekai müliain, je maa aka saapajiraain sukuaippa süpüla saaꞌinrüinjatüin wainma kasa anasü sümüin wayuu.
Otta wane wayuu oukta aꞌwayuuset eekat nnojoyülüinya ekettaajüin suuyase, nnojolüinjatü aaꞌinmajünüin natüma na anoujashiikana. Süka jamüin, eein süpüla sükulajaweerüin aaꞌin sünain maꞌwayuusein shia, je keeꞌireejeerü saaꞌin kaꞌwayuusee.
Je kaꞌwayuusepa, nnojoleerü saaꞌin sünain aꞌyatawaa nümüin Cristo, maa aka tü sümakat paala sünain pansaain sünüiki. Je kasalajaneerü sümüin tia nütüma Maleiwa.
Müleka saaꞌinmajünüle tü wayuukot natüma na anoujashiikana, eesü süpüla kiꞌreerüin sünain shukulaa. Waraittaꞌain meerü sainküin shipia wayuu sünain eperulajaa sümaa yootüin süchiki tü kasa nnojotkat anain süpüla saashajawaa.
Mojusü maꞌi taaꞌin sükajee eein wayuu oukta aꞌwayuuset eekat nayouktüin tü nüchekakat chi Maleiwakai napüleerua süpüla noushikajaain nüchiirua Satanás. Wane wayuu oukta aꞌwayuuset eekat nnojoyülüin aippiruain shikii juya suuyase, anasü saaꞌin tamüin müleka kaꞌwayuusere shia süpüla kachooinjatüin sümaa saaꞌinmajüinjatüin na süpüshi kepiakana sümaa. Müleka saaꞌinrüle tia, nnojoleerü mojuin nanüiki na manoujainsaliikana sümüin.
Tamüshi paala pia tachikua: Wane wayuu anoujasü, anasü müleka saaꞌinmajüle tü süpüshikat eekai ouktüin aꞌwayuuset. Nnojotsü anain müleka süchuntüle namüin na anoujashiikana suluꞌu tü outkajaaleekat süpüla nayainjanain aaꞌinmajüin tü süpüshikat. Naya eꞌitaanaka na süpüshikana süpüla nayainjanain aaꞌinmajüin shia. Na aaꞌinmajünüinjanakana natüma na anoujashiikana, nayainjana na eekana namüiwaꞌain sünain makaaliijuuin naya.
Na laülaashiikana napüleerua na anoujashiikana suluꞌu tü outkajaaleekat, saaꞌu tütüin naya sünain ekirajaa wayuu sünain nünüiki Maleiwa, anasü shipiantünüle nawalaajia saaꞌu tü naꞌyataainkat.
Shia tü ashajünakat achiki suluꞌu tü nüchikimaajatkat Maleiwa sünain maa: “Wanaa sümaa shiꞌyataain tü jüsachiratkat sünain asaichijaa tü jüpünajüinkat, anasü müleka nnojorule keimataalajain shia jütüma, süpüla shiküinjatüin süpüshi tü süsaichijüinkat”, müsü. Ooꞌulaka wane ashajuushi, müsü mayaꞌaya: “Chi aꞌyataakai, acheküshi nuwalaajünüin”, müsü.
Müleka “kaainjalashi chira laülaashikai”, pümünüle sütüma waneesia wayuu neꞌe, nnojotsü kasajatüinjatüin pümüin. Aluꞌusa müleka pümünüle natüma piamashii je apünüinshii wayuu eekai natüjaain naaꞌu chira laülaashikai, anakaja paapajüle nanüiki.
Je müleka shiimüinre sünain kaainjalain nia, anakaja püchiajaale nia noꞌupala na anoujashiikana napüshua suulia naaꞌinrajüin nayakana kasa eekai müin aka tia.
Timoteo, teꞌitaain jooluꞌu tü pütchikat püpüleerua noꞌupala chi Maleiwakai ooꞌulaka Jesucristo ooꞌulaka tü aapiee aneekajuushikalüirua: Paaꞌinra süpüshuaꞌale tü taluwataaitpakat anain pia sünain nnojolinjachin katataꞌawain saalii wayuu pütüma.
Je süpülapünaa peenaküin wane wayuu süpüla wane aꞌyatawaa suluꞌu tü outkajaaleekat sümaa piꞌitaain pajapü naaꞌu, anakaja pütüjaale naaꞌu müleka tütüle nia süpüla tü aꞌyatawaakat. Je jalia pia suulia wanaawain paaꞌin sümaa tü kasa mojusü naaꞌinrakat wane kaainjarai. Shia anaka aluꞌu müleka wulere paaꞌin waneepia noꞌupala na anoujashiikana.
Tawalachee, taapa achikichi pia sünain ayuulin pejeewa. Suulia alin püleꞌe sütüma tü eküülü pikakat, anasü saaꞌin tamüin müleka nnojorule püsüin wüin neꞌe sümüiwa. Anasü püsüle yootchon wiino.
Tamüshi paala pia wane kasa: Eeshi wayuu eekai eꞌnnaajünüin sünain kaainjaralin. Kasalajaneerü nümüin naainjala. Ooꞌulaka eeshi eekai kaainjalain sümaa nnojolüin nütüjaanüin aaꞌu sütüma wayuu. Atüjaaneechi aaꞌu soꞌu wane kaꞌi.
Akaajaa eeshi wayuu eekai eꞌnnaajünüin sünain aaꞌinraa kasa anasü. Ooꞌulaka eeshi eekai matüjaajuuin saaꞌu tü anasü naaꞌinrakat. Atüjaaneechi aaꞌu soꞌu wane kaꞌi.
Otta na puwalayuukana eekai süchepchiain wayuu, anakaja kojutüle natüma na kachepchiakana naya, suulia mojujain sünüiki wayuu nümüin Maleiwa je sümüin tü wekirajakat anain.
Je na eekai süchepchiain wayuu anoujasü, nnojoliinjana ooꞌulaain suulia kojutüin natüma saaꞌujee nawalain nia. Shia anaka aluꞌu müleka tütüle maꞌi naya sünain aꞌyatawaa nümüin sümaa alin nia napüla süka anoujashin chi naꞌyataakai amüin. Nnojo motüin paaꞌin pikirajaa wayuu sünain tü taküjakat pümüin sümaa pimeꞌejüin naaꞌin sünain tü taluwataakat anain.
Na wayuu eekai nekirajüin sünain kasa naatajatü, yaletayaasü nakuaippa suꞌupala wayuu mayaasüjeꞌe maaꞌawain tü nekirajakat anain. Shia sükajee nnojolüitpain kapülain naaꞌin tü nikirajakat anain chi Wasenyotsekai Jesucristo ooꞌulaka tü shiimüinkat wekirajakat anain nooꞌopünaa. Aꞌülüjaweeshii maꞌi naya süka natüjaain maꞌi naajüin. Müshiꞌiya na wayuu kapülakana aaꞌin nanüiki sünain naꞌülüjaajiraain sünain tü ekirajünakat anain. Je sükajee tia, achunjasü naaꞌin sümüin wayuu. Mojusü nanüiki sümüin wayuu je nayoujain wayuu.
Aashichijaajiraashii maꞌi naya sümaa jülüjain naaꞌin tü kasa mojusükat waneepia. Süka nnojolüitpain nayaawatüin saaꞌu jaralüin shiimüin, washireena naya saaꞌin namüin müleka keisarale nakuaippa.
Eekai keisalain sümüin nukuaippa nuꞌupala Maleiwa, müleka talatüle naaꞌin sümaa tü nüchekakat Maleiwa nüpüleerua, anashaatasü maꞌi tia.
Jemeishii waya sümaa makoroloin. Je ouktapa waya, nnojoleerü kasain walüꞌüjain.
Je maaꞌulu yaa, müleka eere tü wekakat, eere washeꞌin, talatüinjana waya sümaa tia.
Otta chi wayuu eekai kachiiruain naaꞌin washirüü, naaꞌinreerü tü nüchekakat chi Yolujaakai nüpüleerua sünain keeꞌireein maꞌi naaꞌin kasa mojusü waneepia. Amülouijeerü tü nukuaippakat sükajee tia.
Chi wayuu eekai niꞌitaain naaꞌin sünain neerü, naaꞌinreerü kasa eekai eein shiiꞌiree washirüinjachin nia. Eesü wayuu anoujasü eekai sükatalaain suulia tü sünoulakat sünainjee tia. Je sütüma tia, mojushaatasü maꞌi naaꞌin.
Timoteo, saaꞌu shiain keeꞌireein paaꞌin tü nüchekakat chi Maleiwakai püpüleerua, anakaja müleka paaꞌinmajüle pukuaippa suulia aaꞌinraa kasa mojusü. Shiainjatü kachiiruaka paaꞌin kasa anasü: maa aka paaꞌinrüin tü nuluwataakat anain Maleiwa, maa aka keisalain pia sümüin pukuaippa nuꞌupala Maleiwa, maa aka paaꞌinmajüin tü pünoulakat, maa aka alin püpüla wayuu, maa aka püchecherüin paaꞌin sünain anoujaa, je maa aka kamaneein pia sümüin wayuu.
Anakaja müleka katsüinre paaꞌin sünain anoujaa, maa aka naaꞌin wane wayuu kalaain süpüla ayamülaa chi niꞌipolokai. Soto paaꞌin tü kaꞌi püküjakat oꞌu süchiki tü pünoulakat sümüin wayuu wainma wanaa sümaa peenakünüin nütüma chi Maleiwakai süpüla eeinjachin pia waneepia nümaa. Anakaja masütaajule pia sünain tü nüchekakat Maleiwa püpüleerua.
Paaꞌinra tia nuꞌupala Maleiwa, chi katakai atüma soꞌu kasa süpüshua, je nuꞌupala Jesucristo, chi anakai anüiki paala nuꞌupala Poncio Pilato.
Paaꞌinra tü nüchekakat Maleiwa püpüleerua waneꞌereꞌeya niweetaleepa chi Wasenyotsekai Jesucristo.
Eeꞌiyatüneechi nia nütüma chi Maleiwakai soꞌuweena tü kaꞌi eꞌitaanatüjütkalia nütüma süpüla niweetajachin. Anakaja waꞌwaajüle jooluꞌu chi Maleiwakai süka niain aluwataain nümüiwa saaꞌu kasa süpüshua je süka niain alanaꞌaleein sünain anain noulia napüshua na aluwataashiikana saaꞌu mma.
Nia neꞌe waneeshikaꞌaya sünain matüjain ouktaa. Matüjainsat arütkawaa wayuu nünainmüin süka kawaralain maꞌi nüꞌütpünaa. Nnojotsü eein wayuu eꞌrakat chi Maleiwakai süka matüjain nia eꞌnnaa. Kasataalejese kojutshaatain maꞌi nia sütüma wayuu wainma süpüla kaꞌikat süpüshua, süka pülashaatain maꞌi nia je süka laülaain nia waneepia. Amén.
Püma nümüin chi wayuu eekai washirüin sünain nnojolinjachin pülain naaꞌin nuulia Maleiwa je sünain nnojolüinjatüin niꞌitaain naaꞌin sünain tü washirüükat. Süka jamüin, tü washirüükat, nnojotsü süpülain kaꞌikat süpüshua. Chi kachiiruainjachikai naaꞌin, niainjachi Maleiwa nümüiwa, süka naapüin wamüin süpüshua tü cheꞌojaakat wamüin, süpüla talatüinjatüin waaꞌin nümaa.
Puluwataa naya sünain aaꞌinraa waneepia kasa anasü sümüin wayuu. Je püchiajaa naya suulia jiꞌiyee, süpüla asülajüliinjanain naya sümüin wayuu eekai müliain.
Je nayaawateerü aaꞌu sünain shiimüin eejeenain naya nümaa Maleiwa chaa iipünaa süpüla kaꞌikat süpüshua. Je soꞌuweena wane kaꞌi, walaajeena naya saaꞌu tü naaꞌinrakat nütüma Maleiwa.
Timoteo, anakaja tasoꞌirüle paaꞌin sünain paaꞌinmajüin tü pütchi shiimüin ekirajünakat anain pia suulia pikirajaꞌalayaain pütchi naatajatü. Anakaja nnojorule kasajatüin pümüin tü shikirajakat anain tü wayuu mojutkat atüma Maleiwa. Jalia pia suulia kapülainjain paaꞌin tü alawaa nekirajakat anain na wayuukana, mayaasüje naꞌwaataain suluꞌu kekiin maꞌi naya saaꞌin namüin.
Eesü eekai sünoujain tü naꞌalainkat sümaa suuꞌulaain suulia tü sünoulakat sükajee tia. Tachuntüin jooluꞌu nümüin chi Maleiwakai süpüla niiꞌiyatüinjatüin naꞌanasia waneepia pümüin.
Taya, wane chi Aluwataaushikai nütüma Jesucristo, Pablokai anülia, aneekuushi taya nütüma chi Maleiwakai. Nücheküin taya süpüleerua nuluwatawaa sünain aküjaa sümüin wayuu süchiki eeꞌiranajawaa aaꞌin nünainjee Jesucristo, tü nüküjakat achiki paala sünain pansaain nünüiki.
Ashajüshi taya jooluꞌu pümüin Timoteo, pia tachonkai aishikai tapüla, pia tachonkai sünainjee pünoujain nünain Cristo chi taküjapüꞌükai achiki pümüin. Achuntüshi waneepia taya nümüin chi Washikai Maleiwa je nümüin chi Wasenyotsekai Jesucristo süpüla namüliajüinjachin pia je süpüla neeꞌiyatüinjanain naꞌanasia pümüin je süpüla naapüinjanain wane anaa pümüin.
Timoteo, achuntüshi taya nümüin chi Maleiwakai paaꞌu waneepia saꞌwai je soꞌukaꞌi sünain taapüin analuꞌut nümüin. Nia taꞌyataaka amüin, maa aka naaꞌin na tatuushinuukana, sümaa tatüjaain saaꞌu tü taaꞌinrakat sünain anasüin nuꞌupala.
Saaꞌu sotüin taaꞌin tü puꞌwüirakat wanaa sümaa tapütaain paala püpüla, keeꞌireesü jooluꞌu taaꞌin teꞌreein pia püchikua süpüla talatüinjatüin taaꞌin pümaa.
Shia sotoka maꞌi taaꞌin sünain lotüin maꞌi tü pünoulakat. Ayatsü sukuaippa tü poushikat pütüma sünain anoujaa, tü kanüliakat Loida münüin. Majaꞌa aka sukuaippa tü püikat Eunice sünain anoujaa. Tatüjaa aaꞌut sünain müin aka pia naaꞌin nayakana sünain anoujaa.
Je sükajee tüü, tasoꞌirüin jooluꞌu paaꞌin süpüla paaꞌinmajüinjatüin tü atüjaa aapünakat paala pümüin nütüma chi Naaꞌinkai Maleiwa wanaa sümaa teꞌitaain tajapü paaꞌu.
Je chi Naaꞌinkai Maleiwa, nnojoishi aapuushin wamüin süpüla weimolojooinjanain seema wayuu, aluꞌujasa süpüla katsüinjatüin waaꞌin je süpüla aijiraainjanain wapüla je süpüla laülaainjatüin waaꞌin.
Je sükajee eein chi Naaꞌinkai Maleiwa pümaa, nnojo japülin pia süka aküjaa sümüin wayuu süchiki pünoula nünain chi Wasenyotsekai. Je nnojo japülin pia taka saaꞌu püreesain taya suluꞌu tü kaatsetkat. Shia anaka aluꞌu müleka katsüinre paaꞌin nütüma süpüla puuntüinjatüin pülatirüin müliaa maa aka müliain taya saaliijee aküjaa nüchiki chi Oꞌtteꞌerüikai.
Nnojo motüin paaꞌin sünain nuꞌtteꞌerüin waya Maleiwa je sünain neenaküin waya süpüla wakatalaainjanain suulia kaainjalaa. Nnojotsü naaꞌinrüin tia sünainjee tü kasa anasü waaꞌinrakat, shia sünainjee naaꞌinrüin tü kasa naaꞌinrüinjattüjütkalia paala sümaiwa je sünainjee anamiain nia wamüin. Nnojolüiwaꞌaya kasain eein yaa sooꞌopünaa tü mmakat, nütüjaatüjülia aaꞌu chi Maleiwakai sünain anamiainjachin nia wamüin nükajee Jesucristo.
Je müsia maaꞌulu yaa, eweetüshi Jesucristo chi Oꞌtteꞌerakai waya, süpüla nüyamülüinjatüin süpülain tü ouktaakat. Sükajee tia, sütüjaa aaꞌulu wayuu sünain anamiaichipain nia wamüin. Je sütüma tü nüchikikat chi Oꞌtteꞌerüikai, wayaawatüitpa aaꞌu sünain wountüin jooluꞌu waaꞌinrüin tü nüchekakat Maleiwa wapüleerua je sünain eejeenain waya nümaa mapeena süpüla kaꞌikat süpüshua.
Taya Aluwataaushika nütüma süpüla taküjainjatüin nüchiki chi Oꞌtteꞌerüikai sümüin wayuu je süpüla tekirajüinjanain naya sünain,
tü anuu teꞌrüin anainjee müliaa jooluꞌu. Otta mayaainje müliain taya yaa suluꞌu tü kaatsetkat, nnojoishi taya japülin, süka teꞌraajüin Jesucristo chi teꞌitaakai anain taaꞌin. Tatüjaa aaꞌuchi nia sünain nainküin naaꞌinmajüin tü taaꞌinrakat nümüin suulia amülajüin neꞌe shia. Naaꞌinmajüin shia süpüla tü kaꞌi wasouktüinjatkat oꞌu nümüin saaꞌu tü kasa waaꞌinrapüꞌükat kataiwaꞌaya woꞌu.
Pütüjaaitpa aaꞌu sukuaippa tü kasa anasü pikirajüinjatkat anain, süka paapüitpain süpüshua tü pütchi shiimüin tekirajakat anain tayakai. Je pütüjaaichipa aaꞌu taya sünain taikkaleꞌerüin taaꞌin sünain anoujaa je sünain alin tapüla tawalayuu sükajee saꞌaniraaitpain takuaippa nümaa Jesucristo. Anakaja jooluꞌu müleka puushikajaale süchiirua takuaippa.
Anakaja müleka paaꞌinmajüle tü pütchi shiimüin aapünakat pümüin suulia amülajüin neꞌe shia. Chi akaaliijakai waya sünain waaꞌinmajüin tia pütchikat, nia chi Naaꞌinkai Maleiwa süka eein nia suluꞌu waaꞌin.
Pütüjaa aaꞌuchi taya sünain tayüülajünüichipain jooluꞌu sütüma wainma tü anoujasükalüirua chajeꞌewatkat suluꞌujee tü mmakat Asia eekai eepüꞌüin tamaa yaaya suluꞌu tü pueulokat Roma. Jaꞌitakajeꞌe na tawalayuukana Figelo ooꞌulaka Hermógenes, nayüülajüin taya.
Niajaꞌa neꞌe Onesíforo nümüiwa nnojoika ayüülajüin taya. Kasataalejese nümüliajüin Maleiwa nia sümaa tü nüpüshikalüirua saaꞌu tia. Kamaneeshi nia tamüin mayaainje püreesain taya.
Antüshi nia yaa Romamüin sünain nüchajaain maꞌi tachiki süpüla naaꞌinmajüinjachin taya.
Maa aka pütüjaain saaꞌu, wainma tü kasa anasü naaꞌinrapüꞌükat paala tamüin chaꞌaya Éfeso. Achuntüshi taya nümüin chi Maleiwakai naaꞌu süpüla nümüliajüinjachin nia soꞌuweena tü kaꞌi wasouktüinjatkat oꞌu nümüin Maleiwa saaꞌu tü kasa waaꞌinrapüꞌükat kataiwaꞌaya woꞌu.
Tachee, saaꞌu anamiaichipain pümüin Jesucristo, anakaja müleka katchinre paaꞌin waneepia nütüma.
Je tü pütchi tekirajapüꞌükat anain pia paala suꞌupala wayuu wainma, anakaja piꞌitaale jooluꞌu shia napüleerua na anoujashiikana eekai neꞌnnaajünüin sünain aaꞌinraa waneepia tü aluwataanakat anain naya je eekai tütüin süpüla ekirajaa. Anakaja piꞌitaale shia napüleerua süpüla nekirajüinjatüin wayuu sünain.
Anakaja müleka püchecherüle paaꞌin suꞌunnaa tü müliaa piꞌrakat saaliijee piꞌyataain nümüin Jesucristo, maa aka wane surulaat eekai niꞌrüin müliaa saaliijee aaꞌinraa tü aluwataanakat anain nia.
Wanaa sümaa surulaalüin nia, nnojoishi aaꞌinraꞌain müin wane kasa naatajatü suulia tü niꞌyataainkat, süka naaꞌinreein tü talatakat atüma naaꞌin chi nülaülashikai.
Akaajaa wane wayuu ayoujiraai. Müleka naatajatüin nukuaippa sünain niyoujiraain, nnojoleechi awalaajünüin mayaainje nükanajüin.
Akaajaa wane wayuu apünajüi, müleka niꞌyataale waneepia süka süpüshua naaꞌin sünain tü pünajütkat, nieechi palajachika sünain aapawaa süpüshi tü aꞌttieekat.
Müleka jülüjale paaꞌin tü taküjaitpakat pümüin, akaaliijüneechi pia nütüma chi Senyotkai süpüla piyaawatüinjatüin saaꞌu.
Anakaja müleka sotüle paaꞌin nüchiki chi Oꞌtteꞌerüikai tü taküjakat waneepia sümüin wayuu nooꞌopünaa Jesucristo sünain nüsoꞌiraain aaꞌin süchikijee ouktaa, chi nuuꞌuliwoꞌukai David chi sülaülashikai mma paala sümaiwa.
Je sünainjee taküjain nüchiki Cristo, teꞌrashaatain maꞌi tamüliala otta püreesain taya atümaa maa aka naaꞌin wane kaꞌruwarai. Mayaainje apüreesajünüin taya, nnojoleerü ooꞌulaain suulia aküjünaa nünüiki Maleiwa sainküin mmakat süpüshua.
Tatüjaa aaꞌuna na tawalayuukana sainküin mmakat sünain aneekuushin naya nütüma Maleiwa süpüla oꞌtteꞌennaa sünainjee anoujaa nünain Jesucristo süpüla eeinjanain naya nümaa Maleiwa süpüla kaꞌikat süpüshua. Je müshijeseꞌe taya, achecherüin taaꞌin suꞌunnaa süpüshua tü müliaa teꞌrakat maaꞌulu yaa shiiꞌiree nashateein tü takuaippakat süpüla sütsüin tü nanoulakat.
Anuu wane pütchi shiimüin, müsü mayaa: Saaꞌu müin aka ouktakai waya nümaa Cristo, ayateena waya katüin oꞌu nümaa.
Müleka wachecherüle waaꞌin sünain anoujaa nünain, aluwataweena waya wanaa nümaa. Akaajasa müleka japüire waya nüka, japüijeechi nia wakaꞌya.
Jaꞌitasü nnojolüin wekeraajüin tü nüchekakat wapüleerua, ayateerü naaꞌinrüin tü nüküjakat achiki paala wamüin süka pansaain nünüiki waneepia.
Anakaja müleka püsoꞌirüle naaꞌin na anoujashii chakana chaꞌaya sünain tü taküjaitpakat pümüin. Püchiajaa naya nuꞌupala Maleiwa suulia naꞌülüjiraꞌalaajüin sooꞌopünaa pütchi neꞌe, tü nnojotkat kasain saamüin namüin. Amalajaweerüleꞌe sünoula tü wayuu eekai saapüin nanüiki sünain aꞌülüjirawaa.
Otta piakai, anakaja müleka ayatüle pia sünain piꞌyataain nümüin Maleiwa süka süpüshua paaꞌin, süpüla “Anashi maꞌi” nümüinjachin pümüin. Nnojoleechi pia japülin nuꞌupala müleka lotüle pukuaippa sünain ekirajaa tü shiimüinkat.
Anakaja müleka nnojorule kasajatüin pümüin tü pütchi mojusü naashajaakat achiki na wayuu mojutkana atüma Maleiwa, süka shiain noꞌunüin maꞌi aluꞌu mojutüin Maleiwa natüma süka tü naashajaakat achiki.
Je tüü, müsü aka saaꞌin wane ajaꞌttaa ata süka sümalajeꞌerüin nanoula na wayuukana. Ooꞌulaka naꞌaka na wayuu mojukana anüiki, eeshi Himeneo ooꞌulaka Fileto.
Ooꞌulaashii naya suulia ekirajaa sünain tü shiimüinkat süpüla ekirajaa sünain wane alawaa. Nekirajüin sünain süsoꞌiraaitpain aaꞌin wayuu naajüin. Je na kapülakana aaꞌin nanüiki, amalajaasü tü nanoulakat sütüma.
Otta tü kapülainjatkat waaꞌin waya anoujashiikana wapüshua, shia tü shiimüinkat aapünakat wamüin nütüma Maleiwa. Katsüinsü tü wanoulakat süka pansaain nünüiki. Eesüsaꞌa wane pütchi shiimüin, müsü mayaa: “Na nüpüshikana Maleiwa, eꞌnnaajünüshii napüshua nütüma”. Otta waneꞌeya, müsü mayaa: “Chi wayuu aküjakai sümüin wayuu sünain nünoujain nünain chi Senyotkai, anashi müleka nuuꞌulaale suulia kaainjalaa”.
Suluꞌu wane miichi eekai shipiain washinnuu, eesü iita eekai kojutüin maꞌi süpüla miꞌiraa anasü ooꞌulaka eekai jayain süpüla ekiain neꞌe miichipaꞌa.
Chi wayuu eekai niyouktüin tü pütchi nekirajakat anain na ekirajüliikana sünain alawaa, meechi aka nia saaꞌin tü iita kojutsükat, süka nükatalaaichipain suulia kaainjalaa süpüla naaꞌinrüinjatüin kasa anasü sünain aꞌyatawaa nümüin Maleiwa.
Je meechi aka pia tü iita kojutsükat müleka piyouktüle tü kasa mojusü keejiakat namüin na jimaꞌalii manoujainsaliikana. Shia anaka aluꞌu müleka kachiiruale paaꞌin tü nüchekakat püpüleerua Maleiwa, maa aka paaꞌinrüinjachin tü nuluwataakat anain pia, maa aka paaꞌinmajüinjatüin tü pünoulakat, maa aka alinjatüin wayuu püpüla, je maa aka nnojolinjachin pütkaain sümaa wayuu. Anakaja wanaawajiraale paaꞌin namaa na anoujashii achuntakana nümüin Maleiwa sünainjee wulein naaꞌin.
Jalia pia suulia püꞌülüjiraꞌalaajüin sümaa wayuu eekai maaꞌin saaꞌin sünain aꞌülüjaa, süka nnojolüin kasain saamüin namüin na anoujashiikana. Pütüjaa aaꞌut shia sünain kaluꞌuin atkawaa.
Je saaꞌu nüchepchiain pia Maleiwa sümaa pütüjain süpüleerua ekirajaa wayuu, anakaja müleka kamaneere pia namüin na pikirajakana sümaa nnojolüin pütkaain namaa sünainjee natüjain piꞌrüin.
Anasü müleka pimeꞌejüle naaꞌin eekai nayouktüin tü pümakat, sümaa anamiain pia namüin. Na kapülakana aaꞌin tü alawaakat, aaꞌinreena tü nüchekakat chi Yolujaakai napüleerua. Müleka pimeꞌejüle naaꞌin, eeshii süpüla nakaaliijünüinjanain nütüma Maleiwa süpüla suꞌwanajaainjatüin naaꞌin süpüla naapaainjatüin tü shiimüinkat pikirajakat anain, süpüla najuittinnüinjanain nuulia chi Yolujaakai.
Anakaja piyaawatüle saaꞌu jamüinjatüin tü kaꞌikat mapeena sülüꞌütpa sükalia sajaꞌttüinjatüin tü kasakat süpüshua. Shiimüin sünain müliainjatüin maꞌi wayuu süpüshua soꞌu kaꞌikat tia.
Eejeerü wainma wayuu eekai kapülain naaꞌin nakuaippa neꞌe namüiwa, eekai kachiiruain naaꞌin tü washirüükat, eekai naꞌwaataain suluꞌu nakuaippa, eekai neꞌrüin wayumüin sümüin wayuu, eekai moonooloin sümaa nanüiki nashi je nei, eekai matüjain aapaa analuꞌut, je eekai mojutüin Maleiwa natüma.
Eejeerü wainma wayuu eekai maalin wayuu napüla, eekai mamülialain amüin wayuu, eekai mojuin nanüiki sujuuna wayuu, eekai maaꞌin naaꞌin sümaa jashiee, je eekai nayouktüin tü anasükat.
Eejeerü wainma wayuu eekai naaꞌinreein kasa mojusü, eekai nayouktüin aluwataanaa, eekai yaletayaain nakuaippa suꞌupala wayuu, je eekai shaitteein waneepia saaꞌu maalin Maleiwa napüla.
Piama akuaippachii naya sükajee nanoujayaain nünain Maleiwa sümaa nnojoliin noonooin sümaa nünüiki. Jalia pia noulia.
Jalia pia noulia, süka kamaneeyaain naya sümüin wayuu shiiꞌiree kapülain saaꞌin tü alawaa nekirajakat anain. Neꞌikeꞌerüin wayuu wainma, maa aka na jieyuu joꞌuweekana aaꞌin, na jookana süpüla anoujaa kasa eekai eein neꞌe süka süchepchiain naya kaainjalaa.
Ekirajaashii na jieyuukana waneepia sünain kasa jeket. Otta isasü nachiki nayaawatüin saaꞌu tü shiimüinkat.
Soto paaꞌin nachiki na ekirajüliikana sünain alawaa kanüliakana Janes ooꞌulaka Jambres, na ayouktakana nünüiki Moisés paala sümaiwa. Na wayuu kaainjaraliikana taküjüinapakana achiki pümüin, müshii aka naaꞌin sünain nayouktüin tü shiimüinkat süka shiain jülüjüin naaꞌin tü kasa mojusükat waneepia. Otta ayouktüneena naya mapeena natüma na anoujashiikana,
je süsaleena naya naainjala nütüma Maleiwa, süka shiyaawatüneerüin aaꞌu sünain maaꞌawain tü nekirajakat anain, maa aka Janes ooꞌulaka Jambres.
Aluꞌusa piakai, nnojoishi müin aka na ekirajüliikana sünain alawaa, süka puushikajaain süchiirua takuaippa waneepia. Pütüjaa aaꞌut takuaippa sünain tekirajüin tü shiimüinkat, sünain taaꞌinrüin tü kasa anasü tekirajakat anain, sünain kachiiruain taaꞌin tü nüchekakat Maleiwa tapüleerua, sünain laülaain taaꞌin sünain anoujaa, je sünain alin tapüla wayuu. Pütüjaa aaꞌut takuaippa sünain tachecherüin taaꞌin sünain anoujaa saꞌakapünaa tü kasa mojusü saaꞌinrakat wayuu tamüin saaliijee taküjain nüchiki Cristo, maa aka tü müliaa talatirakat chaꞌaya suluꞌu tü pueulokalüirua Antioquía, Iconio ooꞌulaka Listra. Akaisa ajuittinnüin taya nütüma chi Senyotkai saꞌakapünaa tia müliaakat süpüshua.
Soto paaꞌin wane kasa: Chi wayuu eekai keisalain sümüin nukuaippa nuꞌupala Maleiwa, shiꞌreechi amüin nia wayuu saaliijee nünoujain nünain Jesucristo.
Otta na wayuu eꞌrüliikana wayumüin ooꞌulaka na eꞌikeꞌerüliikana wayuu, nnojotsü nountüin ekirajaa sünain tü shiimüinkat süka masütaajuin naya sünain anoujaa tü alawaakat. Kooꞌomüinsü maꞌi waneepia namüin tü ekirajaakat sünain alawaa.
Aluꞌujasa piakai, anakaja müleka ayatüle pia sünain tü ekirajünakat anain, tü pünoujakat anain, süka pütüjaain saaꞌu sünain shiimüin tü wamakat wayakana na ekirajakana pia.
Jintüliiwaꞌaya pia, pütüjaatüjülia aaꞌu tü ashajuushikat suluꞌu tü karaloukta nüchikimaajatkat Maleiwa, tü kekiikat atüma wayuu süpüla oꞌtteꞌennaa sünainjee anoujaa nünain Jesucristo.
Aapünüsü tia pütchikat wamüin waya anoujashiikana wapüshua nütüma chi Naaꞌinkai Maleiwa süpüla wekirajüinjatüin wayuu sünain. Je na aapaakana shia, achiajaaneena naya sütüma suulia kaainjalaa, anouktüneena akuaippa sütüma, je akaaliijüneena naya sütüma sünain aaꞌinraa tü kasa anasükat.
Nounteetkalaka naaꞌinrüin süpüshua tü kasa anasü talatakat atüma naaꞌin Maleiwa sütüma.
Watüjaa aaꞌuchi Jesucristo sünain niweeteechin nüchikua soꞌuweena wane kaꞌi süpüla aluwatawaa saaꞌu wayuu je süpüla kasalajanaa atüma saainjala wayuu sümüin, wayuu eekai katüin noꞌu ooꞌulaka eekai ouktüin. Sükajee tüü, teꞌitaain jooluꞌu püpüleerua wane pütchi nuꞌupala Maleiwa otta nuꞌupala Jesucristo:
Püküja pümata waneepia tü nünüikikat Maleiwa sümüin wayuu. Anakaja ayatüle pia sünain aküjaa shia, jaꞌitasü nnojolüin kapülain saaꞌin tü wayuukolüirua. Püchiajaa eekai kaainjalain. Pümüliaja eekai mojuin naaꞌin. Anashi müleka lotüle pukuaippa sünain ekirajaa sümaa nnojolüin pukulajaain aaꞌin sünainjee nnojolüin jaaꞌa sümüin pümüin.
Soꞌuweena wane kaꞌi, shiyoukteerü wayuu wainma tü shiimüinkat ekirajünapüꞌükat anain naya. Eenakeena naya wainma ekirajünnüü eekai alaain süpüla aküjaa namüin wane pütchi kemeꞌeriakat maꞌi, tü anakat saaꞌin namüin süpüla naapajaa.
Nnojoleerü kasajatüin namüin tü shiimüinkat, süka shiaitpain neꞌe kapülain naaꞌin tü aküjalaakat.
Otta piakai, anakaja müleka laülaale paaꞌin waneepia sümaa püchecherüin paaꞌin suꞌutpünaa tü müliaa piꞌrakat saaliijee piꞌyataain nümüin Jesucristo. Anakaja ayatüle pia sünain aküjaa nüchiki niakai, chi Oꞌtteꞌerüikai, sümüin tü manoujainsatkalüirua. Je süpüshua tü aluwataanakat anain pia saaꞌu aneekuushin pia süpüla aꞌyatawaa nümüin, paaꞌinra pümata tia.
Je müshia tayakai, alüꞌütsü takalia süpüla toꞌutünajachin aaꞌin sütüma wayuu, süpüla amüleerüin tasha atümawaa saaꞌu takaaliijain wayuu sünain tü sünoulakat.
Katsüinsü waneepia taaꞌin sünain anoujaa nünain Cristo, maa aka naaꞌin wane wayuu eekai kalaain süpüla ayamülaa wane niꞌipolo. Je maa aka naaꞌin wane wayuu ayoujiraai, tekeraajüitpa tü keeꞌireekat paala taaꞌin. Shiimüin sünain tekeraajüin süpüshua tü tamakat paala nümüin Maleiwa sünain pansaain tanüiki.
Je soꞌuweena tü kaꞌi wasouktüinjatkat oꞌu nümüin Maleiwa sooꞌopünaa süpüshua tü kasa waaꞌinrapüꞌükat kataiwaꞌaya woꞌu, awalaajüneechi taya saaꞌu taaꞌinrüin waneepia tü kasa anasü nüchekakat tapüleerua. Awalaajüneechi taya nütüma chi Senyotkai Jesucristo, chi lotokoi akuaippa sünain kasalajanaa atüma saainjala wayuu sümüin. Nnojoleechi tayain neꞌe tamüiwa awalaajünüin. Meenaꞌa napüshua na anoujashiikana aꞌatapajakana Cristo sünain niweetüinjachin nüchikua.
Otta müsia jooluꞌu, anakaja müleka eewaatüle paaꞌin süpüla püntamaatajachin tanainmüin,
süka nuꞌunajaaichipain Demas toulia chamüin Tesalónicamüin süka shiain kachiiruain naaꞌin tü washirüükat. Je Crescente, tajütüin nia chamüin Galaciamüin. Ooꞌulaka Tito, tajütüin nia chamüin Dalmaciamüin.
Nia neꞌe Lucas makataka tamaa. Otta müsia püntajachipa yaamüin, anashi müleka pümaale Marcos tamüin, süka nükaaliijapüꞌüin taya paalainka sünain tü aꞌyatawaakat nümüin Maleiwa.
Otta müshia Tíquico, tajütüichipa nia chaa pünainmüin Éfesomüin.
Otta müshia piakai püntajachipa yaamüin, anakaja müleka püntirüle tamüin tü tasheꞌin tapütakat chaꞌaya nipialuꞌu Carpo chi kepiakai suluꞌu tü pueulokat Troas. Je püntira tamüin tü takaralouktase, tü tashajakat aluꞌu ooꞌulaka tü nashajakat aluꞌu na anoujashiikana paala.
Otta chi Alejandrokai anülia, chi kachueerapüꞌükai, eꞌrüipüꞌü maꞌi wayumüin nia tamüin. Süsaleechipajaꞌa nia nütüma Maleiwa tü kasa mojusü naaꞌinrapüꞌükat tamüin.
Jaliwalaa pia naaꞌin, süka niyouktüin maꞌi waneepia tü wekirajakat anain wayuu.
Je wanaa sümaa tashaꞌwaleꞌennüin namülatuꞌu na laülaashiikana suluꞌu tü pueulokat Roma, ayüülajünüshi taya soꞌu kaꞌikat tia sütüma tü tatünajutkalüirua. Nnojoishi taya akaaliijünüin natüma. Kasataalejese nnojoliin süsalain naya tia.
Otta chi Senyotkai, nnojoishi niyüülajüin taya. Katsüinsü taaꞌin nütüma je tountüin taküjain nüchiki niakai, chi Oꞌtteꞌerüikai, namüin napüshua na laülaashii gentilekana. Aaꞌinmajünüshi taya nütüma suulia toꞌutinnajachin aaꞌin soꞌu tia.
Je jooluꞌu, tatüjaa aaꞌuchi chi Senyotkai sünain nujuittireechin taya saꞌakajee wayuu eekai shiꞌrülüin wayumüin tamüin, süpüla nüntirüinjachin taya chamüin iipünaamüin eere nuluwataain. Kasataalejese kojutüin nia sütüma wayuu wainma maaꞌulu yaa je süpüla kaꞌikat süpüshua. Amén.
“Asakitshi pünain”, pümawalai sümüin Priscila je nümüin Aquila chi suꞌwayuusekai ooꞌulaka namüin na nüpüshikanairua Onesíforo.
Otta müshia chi Erastokai anülia, makatüshi nia chaꞌaya suluꞌu tü pueulokat Corinto. Je chi Trófimokai anülia, tapütüin nia chaꞌaya suluꞌu tü pueulokat Mileto süka ayuulin nia.
Otta piakai, anakaja müleka eewaatüle paaꞌin süpüla püntamaatajachin tanainmüin süpülapünaa juyapuulin mmakat süka aijeerüin tü jemiaikat. Je jooluꞌu yaajee yaa, asakitshii pünain Eubulo, Pudente, Lino je Claudia. Je asakitshii pünain na wawalayuukana napüshua yaakana.
Shiataajaꞌa neꞌe tü tashajüinjatkat pümüin. Tatüjaa aaꞌuchi chi Senyotkai sünain eeinjachin nia pümaa waneepia je sünain niiꞌiyatüinjatüin naꞌanasia waneepia pümüin.
Taya, Pablo, nüchepchiakai Maleiwa je Aluwataaushikai nütüma Jesucristo, eꞌitaaushi taya süpüla tekirajüinjanain na aneekajuushikana nütüma Maleiwa sünain tü shiimüinkat süpüla katsüinjatüin tü nanoulakat sütüma. Nücheküin Maleiwa süpüleerua keisalainjatüin wayuu sümüin sukuaippa nuꞌupala.
Katsüintpa naaꞌin na anoujashiikana nünain Cristo je kapülaitpa naaꞌin tü shiimüinkat, süka natüjaain saaꞌu sünain shiiꞌiranajaaitpain naaꞌin süpüla eeinjanain nümaa Maleiwa süpüla kaꞌikat süpüshua. Paala sümaiwa nnojolüiwaꞌaya kasain eein yaa sooꞌopünaa mmakat, pansaatüjülia nünüiki Maleiwa sünain naapüinjatüin kataa oꞌu namüin. Je nnojoishi aküjüin alawaa nia.
Je jooluꞌu soꞌu tü kaꞌi nüneekatüjütkat paala, ajütünüshi taya nütüma süpüla aküjaa nüchiki niakai, chi Oꞌtteꞌerüikai waya, sümüin wayuu süpüla suꞌtteꞌennüinjatüin.
Anuu tü tashajakat pümüin Tito, pia tachonkai sünainjee wayajiraain sünain anoujaa nünain Cristo, chi taküjapüꞌükai achiki pümüin. Achuntüshi taya waneepia nümüin chi Washikai Maleiwa je nümüin chi Wasenyotsekai Jesucristo süpüla neeꞌiyatüinjanain naꞌanasia pümüin je süpüla naapüinjanain wane anaa pümüin.
Tapütüin pia chaꞌaya suluꞌu tü mmakat Creta süpüla pikeraajüinjatüin tü kasa nnojotkat taaꞌinrüin otta süpüla püneeküinjanain wane laülaashii napüleerua na anoujashiikana suluꞌu tü outkajaaleekat sainküin tü pueulokalüirua chaꞌaya. Soto paaꞌin tü taküjakat pümüin paala sooꞌopünaa tia:
Chi laülaashikai suluꞌu tü outkajaaleekat, niainjachi chi eekai lotüin nukuaippa noꞌupala na nuwalayuukana. Müleka kaꞌwayuusere nia, waneesüinjatü neꞌe nuꞌwayuuse. Je müleka kachonle nia, anoujashiinjana naya sümaa nnojoliin neꞌnnaajünüinjanain sütüma wayuu sünain maaꞌinyaain naaꞌin je sünain eꞌrüliin wayumüin naya nümüin nashi ooꞌulaka nei.
Eꞌitaaushi nia nütüma Maleiwa süpüla laülaainjachin saaꞌu tü aꞌyatawaakat nümüin suluꞌu tü outkajaaleekat. Niainjachi chi lotokoi akuaippa sünain nnojolin kaluwanaajaralin nia sümaa jashiee. Nnojoishi wayuuinjachin eperüi. Nnojoishi wayuuinjachin katkaarai nia. Nnojoishi kachiiruainjachin aaꞌin washirüü.
Niainjachi chi eekai kapülain naaꞌin niꞌiyou sümaa kachiiruain naaꞌin aaꞌinraa kasa anasü sümüin wayuu. Niainjachi chi eekai laülaain aaꞌin, eekai aaꞌinrüin tü nüchekakat Maleiwa nüpüleerua, je eekai akatalaain suulia kaainjalaa.
Anakaja müleka ichere nia sünain tü shiimüin ekirajünakat anain nia, süpüla nüchecherüinjatüin naaꞌin na anoujashiikana süka tü pütchi shiimüinkat je süpüla niiꞌiyatüin sünain alawaain tü ekirajünakat anain natüma na ayouktakana tü shiimüinkat.
Pütüjaa aaꞌut sünain wainmain wayuu yala naꞌaka na anoujashiikana eekai nayouktüin tü shiimüinkat. Ayatshii wainmain na judíokana chaꞌaya sünain müin aka naaꞌin sünain nayouktüin tü shiimüinkat. Kaashajaaralii maꞌi naya, eꞌikeꞌerülii wayuu süka nanüiki.
Mojusü maꞌi tü naaꞌinrakat. Ekirajüshii naya sünain kasa eekai nnojolüin lotüin shiiꞌiree washirüü. Je na kapülakana aaꞌin nanüiki, amalajaasü tü nanoulakat sütüma. Puuꞌuleꞌera naya suulia ekirajaa sünain alawaa.
Müshii aka naya saaꞌin tü wayuu aküjünakat achiki nütüma wane atüjüshi Cretajeꞌewai sünain maa: “Na Cretajeꞌewaliikana, wayuu alaa. Wayuu eꞌrünnüü wayumüin. Wayuu kasa aleꞌet sümaa shukulain”, müsü nünüiki.
Shiimüꞌinya tia pütchikat saaꞌin tamüin. Sükajee tia, püchiajaa na anoujashiikana suulia anoujaa tü alawaa nekirajakat anain nala wayuukana. Kasataalejese nooꞌulaain tü alawaakat süpüla jüüjüüinjanain nachikua sümüin tü shiimüinkat,
sümaa nnojolüin kasajatüinjatüin namüin naküjala na judíokana ooꞌulaka tü naluwataakat anain na moonooinkana sümaa tü shiimüinkat.
Pütüjaa aaꞌut sünain anain maꞌi tü kasa naaꞌinrakat wane wayuu eekai wulein naaꞌin. Otta isasü nüchiki aaꞌinraa tü anasükat wane eekai manoujain, eekai kaainjaralin. Je nnojotsü nütüjaain aaꞌu sünain mojuin tü naaꞌinrakat noꞌuluꞌu Maleiwa süka nnojolüin kachipünaain naaꞌin tü anasükat.
Niꞌraajüin Maleiwa naajüin, otta watüjaa aaꞌuchi nia sünain nnojolin niꞌraajüin, süka nnojolüin naaꞌinrüin tü nüchekakat Maleiwa nüpüleerua. Isasü nüchiki naaꞌinrüin tü anasükat süka moonooin sümaa nünüiki Maleiwa. Je süpüshua tü naaꞌinrakat, shia mojuka atüma naaꞌin Maleiwa.
Tito, lotüinjatü pukuaippa sünain ekirajaa na anoujashiikana. Je tü pikirajüinjatkat anain, shia tü pütchi shiimüin tekirajapüꞌükat anain pia.
Otta na tooloyuukana eekai laülaayuuin, pikiraja naya sünain nalaüleꞌerüin naaꞌin süpüla kojutüinjanain sütüma wayuu, je sünain alinjatüin napüla wayuu süpüshua, je sünain nachecherüinjatüin naaꞌin sünain anoujaa.
Akaajaa na jieyuu eekai laülaayuuin, pikiraja naya sünain keisalain sümüin nakuaippa süpüla neꞌnnaajünüinjanain sütüma wayuu sünain nakatalaainapain suulia kaainjalaa. Püchiajaa naya suulia aashajawaa süchiki wayuu sujuuna, je suulia keejiain namüin eperaa. Shia anaka napüleerua nekirajüle na majayünnüükana ooꞌulaka na keꞌirumayünnüükana sünain neeꞌiyatüinjatüin naalii na naꞌwayuusekana ooꞌulaka na nachonniikana,
sünain laülaainjatüin naaꞌin, sünain wuleinjatüin naaꞌin, sünain naaꞌinmajüinjatüin nepia, sünain kamaneeinjanain sümüin wayuu, je sünain jüüjüüinjanain namüin na naꞌwayuusekana. Anasü nekirajüle naya sünain tiairua suulia mojujüin sünüiki wayuu sümüin nünüiki Maleiwa.
Akaajaa na jimaꞌaliikana, anakaja müleka püchiajaale naya suulia joꞌuweein naaꞌin.
Anashi müleka keisarale pia sümüin pukuaippa noꞌupala sümaa paaꞌinrüin waneepia tü anasükat. Lotüinjatü pukuaippa sünain ekirajaa süpüla kojutüinjachin pia sütüma wayuu. Je na ekirajüliikana sünain alawaa, japüijeena süka nnojolüin kasain nayoujüin akajee waya.
Otta müshiꞌiya na puwalayuukana eekai süchepchiain wayuu, pikiraja naya sünain jüüjüüinjanain waneepia namüin na kachepchiakana naya sümaa nnojolüin asouktakuu müin neꞌipajee. Naaꞌinrüinjatü süpüshua tü aluwataanakat anain naya süpüla talatüinjatüin naaꞌin namaa.
Anakaja keisarale naya sümüin nakorolo na kachepchiakana sümaa nnojolüin naꞌluwajüin shia. Müleka lotüle nakuaippa noꞌupala, eesü süpüla kapülain naaꞌin tü pütchi wekirajakat anain, tü nüchikikat chi Maleiwa Oꞌtteꞌerüikai waya.
Müinjatü pukuaippa sünain ekirajaa na anoujashiikana, süka niiꞌiyatüitpain naꞌanasia chi Maleiwakai sümüin wayuu süpüshua je sünain nuꞌtteꞌerüinjanain naya sünainjee tü naaꞌinrakat Jesucristo süka ouktüin saaꞌu saainjala.
Nüchiajaain waya chi Maleiwakai suulia süpüshua tü kasa mojutkat akajee nia watüma je suulia kachiiruain waaꞌin tü kasa mojusü keejiakat namüin na manoujainsaliikana. Tü nüchekakat chi Maleiwakai wapüleerua maaꞌulu yaa, shia laülaainjatüin waaꞌin, waaꞌinrüinjatüin tü nüchekakat wapüleerua, je keisalainjanain waya sümüin wakuaippa nuꞌupala.
Waaꞌinrüinjatü tüü sümaꞌinruꞌu waꞌatapajüin tü kaꞌi talatashaateetkat oꞌu waaꞌin saaꞌu niweetüinjachin Jesucristo sümaa anashaateerüin maꞌi nukuaippa woꞌupala süka niain Wamaleiwasein miyoꞌushikai, chi Oꞌtteꞌerüikai waya.
Naapajiraain nikii waaꞌujee süpüla ouktaa süpüla taashinjanain waya suulia süpüshua waainjala je süpüla nülaꞌajaain waainjala woulia. Nükatalüin waya nünainmüin süpüla nüpüshinjanain waya süpüla aaꞌinraa tü kasa anasükat.
Tito, pikirajüinjatü anain tü taküjaitpakat pümüin. Pütütüla naaꞌin sünain anoujaa na puwalayuukana. Je püchiajaa na eekai kaainjalain, süka laülaain pia naaꞌu. Je nnojoleechi kasajachin pümüin chi eekai pülayaain naaꞌin puulia.
Tawalachee, püsoꞌira naaꞌin na anoujashii chakana süpüla jüüjüüinjanain naya namüin na sülaülashiikana mma je süpüla yapainjanain naya süpüla aaꞌinraa kasa eekai anain.
Püchiajaa naya suulia mojujain nanüiki sümüin wayuu sujuuna, suulia naꞌülüjiraain, je suulia pülayaain naaꞌin suulia wayuu. Anakaja kamaneere naya sümüin wayuu süpüshua.
Süpülapünaa wanoujain nünain Cristo, maaꞌinpüꞌü aaꞌinchii waya sümaa moonooloin sümaa nünüiki Maleiwa süka wayouktapüꞌüin tü shiimüinkat. Saaꞌu süchepchiapüꞌüin waya kaainjalaa, kachunraliipüꞌüshii waya. Kanainpüꞌüsü waaꞌin wayuu je kanainpüꞌüshii waya saaꞌinya.
Otta chi Maleiwakai, anamiaichipa maꞌi nia wamüin. Wanaa sümaa nuluwataain Cristo saꞌakamüin wayuu, niiꞌiyatüin sümüin wayuu süpüshua sünain alin maꞌi naya nüpüla.
Nuꞌtteꞌerüin waya, nnojotsü sünainjeejatüin waaꞌinrüin kasa anasü, sünainjeejatü nümüliajüin waya. Je jooluꞌu, saaꞌu nülaꞌajaaitpain waainjala woulia, jeketüitpa wakuaippa süka shiiꞌiranajaaitpain waaꞌin nütüma chi Naaꞌinkai Maleiwa.
Talatüsü maꞌi naaꞌin chi Maleiwakai sünain naapüin chi Naaꞌinkai wamüin nünainjee Jesucristo chi Oꞌtteꞌerüikai waya.
Saaꞌu anajiraainapain waya nümaa Maleiwa sünainjee anamiain nia wamüin, nükaaliijain waya chi Naaꞌinkai sümaꞌinruꞌu waꞌatapajüin süpüla eeinjanain waya nümaa Maleiwa süpüla kaꞌikat süpüshua.
Tü taküjaitpakat pümüin, pütchi shiimüin. Je tacheküin süpüleerua püsoꞌijaain naaꞌin na anoujashiikana nünain Maleiwa sünain tü tekirajakat anain, süka anain maꞌi shia. Müleka kachiiruale naaꞌin aaꞌinraa tü anasükat, katsüinjeerü tü nanoulakat.
Jalia pia suulia aꞌülüjirawaa namaa na ekirajüliikana sünain alawaa, süka yooteein maꞌi naya süchiki neꞌiruku na natuushinuukana je süka naꞌülüjaweein maꞌi süchiki tü nuluwataakat anain Moisés. Nnojotsü kasain saamüin tia namüin na anoujashiikana.
Wane wayuu, müleka nükatajireꞌerüle na puwalayuukana chaꞌaya, anashi püchiajaale nia suulia tü naaꞌinrakat. Müleka nnojorule nuuꞌulaain süchikijee püchiaain nia piantua, nnojoi kasajachin nia pümüin.
Pütüjaa aaꞌuchi wayuukai chia sünain kaleꞌeruꞌuin süchiki kaainjalaa. Shiimüin süsaleechin nia nütüma Maleiwa saaliijee nnojolüin niyaawajaain.
Otta tayakai, oꞌunajachi chaꞌaya Nicópolismüin süpüla chainjachin taya juyapuupa mmakat süka aijeerüin tü jemiaikat. Je jooluꞌu taluwataajeechi pünainmüin Artemas je nieechire Tíquico. Je nüntapa pünainmüin, anakaja müleka puꞌunüle Nicópolismüin tanainmüin.
Otta müshia Zenas chi pütchipüꞌükai ooꞌulaka Apolos, anakaja müleka pükaaliijüle naya süpüla oꞌunaa sümaa paapüin namüin tü kasa cheꞌojaakat.
Je na wawalayuukana napüshua chaꞌaya, anashii müleka ayatüle naya sünain aaꞌinraa tü anasükat je sünain tütüin süchiirua aꞌyatawaa süpüla nasülajüinjatüin süpüshi tü nakanainkat namüin na nawalayuukana eekai müliain.
Na wawalayuu yaakana tamaa, asakitshii pünain. “Asakitshii jünain”, pümawalai namüin na wayuu aikana apüla waya chaꞌaya sükajee wanaawajiraain naaꞌin wamaa sünain anoujaa. Shiairia neꞌe tü tashajakat pümüin. Tatüjaa aaꞌuchi chi Senyotkai sünain niiꞌiyatüinjatüin naꞌanasia waneepia jümüin jiakana jüpüshua.
Taya, Pablo, chi püreesakai sünainjee aküjaa nüchiki Jesucristo, nümaa chi wawalakai Timoteo, washajüin jooluꞌu tüü pümüin piakai Filemón, wawala aishikai wapüla, pia aꞌyataajiraakai apashii wanaa wamaa nümüin chi Senyotkai.
Tü tashajakat pümüin, sümüinjatü shia tü wawalakalia kanüliakat Apia ooꞌulaka nümüin Arquipo, chi eejiraakai apashii wanaa wamaa, ooꞌulaka namüinjatü na anoujashii nünain Cristo chakana outkajaain pipialuꞌu.
Achuntüshi taya nümüin chi Washikai Maleiwa je nümüin chi Senyotkai Jesucristo süpüla neeꞌiyatüinjanain naꞌanasia waneepia jümüin je süpüla naapüinjanain wane anaa jümüin.
Taapüin analuꞌut waneepia nümüin Maleiwa wanaa sümaa tachuntüin nümüin paaꞌu,
süka taapüin pünülia sünain kanoulain nünain chi Senyotkai Jesús je sünain alin püpüla süpüshua tü nüchooinkalüirua Maleiwa.
Anasü saaꞌin tamüin tachuntüin paaꞌu süka tacheküin püpüleerua piyaawatüin saaꞌu süpüshua tü kasa anasü aapünakat pümüin nütüma Cristo saaꞌujee saꞌaniraain pukuaippa nümaa. Müleka jülüjüle paaꞌin shia, ayateechi pia sünain wanaawajiraain paaꞌin namaa na puwalayuukana sünain aꞌyataajirawaa nümüin Maleiwa süka süpüshua paaꞌin.
Tawalachee, talataleesia maꞌi taaꞌin pütüma sümaa tachecherüin taaꞌin suꞌunnaa tü müliaa teꞌrakat maaꞌulu yaa, sükajee tatüjaain saaꞌu sünain pükaaliijain na nüchooinkana Maleiwa saaꞌu tü naaliikat püpüla.
Je saaꞌu alin na anoujashiikana püpüla, anasü saaꞌin tamüin müleka tashajüle jooluꞌu pümüin süpüla tachuntüin pümüin piiteꞌerüinjachin chi pipiuunasekai Onésimo. Nnojoishiyaajeꞌe pia taluwataweein sooꞌopünaa tü tamüitpakat pümüin, mayaainje ajütüüshin taya nütüma Cristo. Miyoꞌuichi taya, püreesashi tayaꞌaya saaliijee aküjaa nüchiki Jesucristo. Je tatüjaa aaꞌuchi pia sünain alin taya püpüla. Je sükajee tüü, anasü saaꞌin tamüin tachuntüle pümüin süpüla kamaneeinjachin pia nümüin chi tachonkai Onésimo nüntapa chamüin. Nia tachonkaꞌaya nünain Cristo, süka nüntawalin tanainmüin süpüla nükaaliijain taya yaa suluꞌu tü kaatsetkat. Je ekerotshisaꞌa joo nia sünain anoujaꞌaya nünain chi Oꞌtteꞌerüikai, chi taküjakai achiki nümüin.
Wanaa sümaa niꞌyataapüꞌüin pümüin, nnojoipüꞌüshi aꞌyataain pümüin süka süpüshua naaꞌin. Otta müshia jooluꞌu, kaaliichipa taya nüpüla, je nüleꞌejapa pümaꞌanamüin, kaaliijeechi pia nüpüla.
Tajüteechi jooluꞌu Onésimo pünainmüin nüchikua, chi aishaatakai tapüla.
Saaꞌu püreesain taya saaliijee taküjain nüchiki chi Oꞌtteꞌerüikai, anasüyaaje saaꞌin tamüin müleka makatüle nia tamaa. Akaaliijünüichipa taya nütüma maa aka piakaije yaain tamaa.
Je nnojotsü tacheküin süpüleerua makatüinjachin nia tamaa müleka nnojorule pücheküin piakai. Otta müleka pücheküleje süpüleerua makatüin nia, anasü tamüin tia.
Mayaashije motuuin paala nia puulia soꞌu palit kaꞌi, aꞌlaküsü süpüla eeinjachin nia pümaa waneepia.
Nnojolinjachichipa joo nia müin aka wane pipiuunase neꞌe, müinjachichipa aka wane puwala. Maa aka alin nia tapüla, alanaꞌaleejeeria sünain alin nia püpüla saaꞌu pipiuunasein nia je saaꞌu nünoujain nünain chi Senyotkai wanaa pümaa.
Anashi müleka kamaneere pia nümüin Onésimo maa aka kamaneepüꞌüin pia tamüin saaꞌu wayajiraain waya sünain aꞌyatawaa nümüin chi Senyotkai.
Müleka naaꞌinrüle paala pümüin wane kasa mojusü, je müleka kojuyaarale nia puulia, tawalaajeerü shia pümüin süchikua.
Tayakai Pablo, saaꞌu tashajüin jooluꞌu tanülia suluꞌu tü karalouktakat tashajirakat pümüin, pütüjaweerü aaꞌu sünain shiimüin tawalaajeerüin shia pümüin, mayaashije kojuyaalain pia toulia saaꞌu taküjain paala nüchiki chi Oꞌtteꞌerüikai pümüin, chi eeꞌiranajaakai atüma paaꞌin.
Kasataalejese jüüjüüin pia sümüin tü tachuntakat pümüin nüpüleerua Onésimo, süpüla talatüinjatüin taaꞌin saaꞌu pawalaawashiin waya sünain anoujaa nünain chi Wasenyotsekai Jesucristo.
Je jooluꞌu sünain kettaain tü tashajakat pümüin, tatüjaa aaꞌuchi pia sünain sülanaꞌaleeinjatüin sünain paaꞌinrüin tü tachuntakat nüpüleerua Onésimo.
Eesü süpüla tajuittinneechin maalü suluꞌujee tü kaatsetkat müleka ayatüle pia sünain achuntaa taaꞌu nümüin Maleiwa. Sükajee tia, tachuntüin jooluꞌu pümüin süpüla yapainjatüin tapüla pütüma wane paü pipialuꞌu süka piꞌiyoujeechin taya mapeena saaꞌin tamüin.
Asakitshi jünain Epafras, chi püreesakai wanaa tamaa saaliijee aküjaa nüchiki Cristo Jesús.
Asakitshii jünain Marcos, Aristarco, Demas ooꞌulaka Lucas, na aꞌyataashiikana wanaa tamaa nümüin chi Senyotkai.
Achuntüshi jooluꞌu taya nümüin chi Senyotkai Jesucristo süpüla niiꞌiyatüinjatüin naꞌanasia waneepia jümüin. Amén, kasataalejese naaꞌinrüin tia.
Sümaiwa paala, aashajaashi chi Maleiwakai wainmatua namaa na watuushikana nakajee na nünüikimaajanakana suluꞌu naataꞌawain sukuaippa nüsouktia.
Otta müsia jooluꞌu mapainka, aashajaashi wamüin nükajee Jesucristo chi Nüchonkai, chi nüneekakai süpüla naapaa amüin kasakat süpüshua, chi nükumajakai akajee tü mmakat sümaiwa paala je tü jolotsükalüirua süpüshua.
Je sütüma nünüiki chi Nüchonkai, katoꞌulu tü kasakalüirua süpüshua yaa mmoluꞌu je chaa iipünaa süka nuluwataain sünain pülashaatain maꞌi nia. Müshi aka maꞌi nia naaꞌin chi Nüshikai sünain wanaawain nukuaippa nümaa je sünain anashaatain maꞌi nia. Je süchikijee nülaꞌajaain waainjala woulia, oꞌunüshi chaꞌaya iipünaamüin süpüla joyotüinjachin nia nikialuꞌujee chi Maleiwa Pülashikai süka kojutüin maꞌi nia nütüma.
Kojutuleeshia maꞌi nia noulia na aapiee nümaꞌanajeejanakana Maleiwa, maa aka tü nünülia “Tachon” makat, eꞌitaanakat nütüma chi Nüshikai, sünain analeꞌein maꞌi suulia nanülia na aapieekana.
Je tü pütchi: “Pia Tachonkaꞌaya. Süpüla kaꞌi tüü, teꞌitaain pia suꞌupala wayuu süpüshuaꞌa süpüla puluwataainjachin saaꞌu süka piain Tachoin”, münakat paala nütüma chi Maleiwakai, nnojotsü münüirüin nümüin wane aapiee. Maaꞌaya aka tüü: “Piaꞌa Tachonkai, otta tayakai, tayaꞌaya Püshikai”, nnojotsü eein aapiee münakat amüin.
Je chi Maleiwakai sünain nüntirüin chi Nüchon eꞌirumaakai saꞌakamüin wayuu, müshi nia: “Anakaja müleka nasapainyoꞌukale na aapieekana napüshua nümülatuꞌu chi Tachonkai sünain naꞌwaajüin nia”.
Je müsü nünüiki Maleiwa nooꞌopünaa na aapieekana: “Aꞌyataashii naya tamüin sünain müin aka naya tatüma saaꞌin jouktai ooꞌulaka suwarala siki”.
Otta nünüiki nüchiki chi Nüchonkai, müsü: “Aluwataajeechi pia süpüla kaꞌikat süpüshua süka piain Maleiwain wanaa tamaa. Paaꞌinreerü tü anasükat waneepia sümüin tü wayuu puluwataakalüirua,
je püchekeerü süpüleerua shiakalüiruaya saaꞌinrüinjatüin tü anasükat. Müleka saaꞌinrüle tü mojusükot, pülerajeerü tia. Je sünainjee tia, kojutshi pia noulia na pümaajanakana tatüma tayakai chi Pümaleiwasekai. Je jooluꞌu, süka taneeküin pia süpüla puluwataainjachin, talatüsü maꞌi paaꞌin”.
Otta wane pütchiya, nünüiki chi Maleiwakai nüchikimaa chi Nüchonkai: “Senyotkalee, piꞌitaala paala sümaiwa tü mmakat nnojolüiwaꞌaya kasain eein, je pükumajüin süka pajapü tü jolotsükalüirua chakat iipünaa.
Mayaasüjeꞌe amülouleerüin shia soꞌuweena wane kaꞌi, maa aka sututüin wane kuluulu, ayateechi pia waneepia.
Pükolochijaweerü tü mmakat ooꞌulaka tü jolotsükalüirua süpüla pujutüinjatüin shia. Piiꞌirateerü shia maa aka niiꞌiranajaain nüsheꞌin wane wayuu yarüttapa shia. Aluꞌusa piakai, müichia nnojolin eeꞌiratüin. Kateechi oꞌu pia süpüla kaꞌikat süpüshua”.
Je tü pütchi, “Püikkalaapa puluwataaiwa yaa tekialuꞌujee süka kojutüin pia tatüma”, münakat paala nütüma Maleiwa, nnojotsü münuushin nümüin wane aapiee, nia nümaka amüin chi Nüchonkai. “Yaajeechi pia joyotüin taꞌütpaꞌa sümaꞌinruꞌu takanajüin süpüshua tü püꞌünüükalüirua”, müshi nümüin.
Soto jaaꞌin tü saaꞌinrakat tü aapieekalüirua. Jaꞌitaina nnojoliin wayuuin naya, aꞌyataashii naya waneepia nümüin chi Maleiwakai je aluwataanüshii naya nütüma süpüla nakaaliijüinjanain na wayuu oꞌtteꞌennüinjanakana.
Je jooluꞌu saaꞌu süküjünüitpain nünüiki chi Maleiwakai wamüin nütüma chi Nüchonkai, tasoꞌirüin jaaꞌin sünain jüüjüüinjatüin jikii sünain tü pütchi jaapüitpakat, suulia sheemiajaꞌalaain naalin Cristo, chi Oꞌtteꞌerüikai, jütüma.
Soto jaaꞌin sünain kasalajanapüꞌüin nümüin chi wayuu eekai niyouktüin tü pütchi shiimüin aküjünakat paala sümüin wayuu süpüshua natüma na aapieekana. Süsalashii süka moonooin naya sümaa tü nuluwataakat anain Maleiwa.
Müshiꞌiya wayakana wapüshua maaꞌulu yaa. Kasalajaneerü wamüin weꞌrala wayumüin müleka wayouktüle tü pütchi woꞌtteꞌennajatkat aka. Jülüja jaaꞌin tü naaꞌinrakat chi Maleiwakai süpüla nuꞌtteꞌerüinjanain waya nükajee Cristo. Anashaataleesia maꞌi tia. Aküjüna achikit palajana paala nütüma chi Senyotkai Jesucristo. Je na wayuu aapakana nünüiki, naküjain nüchiki wamüin sünain shiimüin maꞌi.
Je niiꞌiyatüin shia wamüin chi Maleiwakai sünain shiimüin tü pütchikat saaꞌujee tü kasa anashaatasü naaꞌinrakat na aküjakana wamüin nüchiki Cristo, tü nütüjakat apüleerua Maleiwa neꞌe nümüiwa. Je tü kasa anasü naaꞌinrakat na wayuukana, naaꞌinrüin shiiꞌiree sünoujainjatüin tü wayuukolüirua nünain Cristo. Je watüjaa aaꞌut shia sünain shiimüin saaꞌujee tü kasa anasü naaꞌinrakat chi Naaꞌinkai Maleiwa sünain nükaaliijain waya anoujashiikana waneꞌewai wakua sünain aꞌyatawaa nümüin Maleiwa.
Tashajüin jooluꞌu jümüin süchiki jamüinjatüin tü mmakat soꞌuweena wane kaꞌi. Na aneekuushikana nütüma Maleiwa süpüla naluwataainjanain saaꞌu tü kasakat süpüshua soꞌu kaꞌikat tia, nnojoliishii nayain na aapieekana. Nayainjana na wayuukana.
Ashajünüsü süchiki wayuu suluꞌu tü karaloukta nüchikimaajatkat chi Maleiwakai: “Maleiwakalee, ponosü maꞌi waaꞌin süka jülüjain waya paaꞌin. Jaꞌitaina wayuuin neꞌe waya, aaꞌinmajünüshii waya waneepia pütüma.
Alanaashii paala sünain aluwatawaa pütüma motsoꞌo na aapieekana woulia, je jooluꞌu, kojutuleeshiꞌiya maꞌi waya pütüma noulia sümaa anain maꞌi pünüiki wamüin.
Je püneeküin waya süpüla sülaülainjanain kasa süpüshua sainküin mma”. Shiimüin sünain süneekünüin paala tü wayuukolüirua süpüla suluwataainjatüin mapeena saaꞌu kasakat süpüshua. Akaajasa maaꞌutpünaa yaa, nnojoyülia weꞌrüin sünain suluwataain saaꞌu kasa süpüshua. Otta müsia soꞌuweena wane kaꞌi, shiimüin sünain suluwataainjatüin. Nnojoleerü eekai maluwataajuuin aaꞌu natüma.
Mayaasüje nnojoyüliain suluwataain wayuu saaꞌu kasa süpüshua maaꞌulu yaa, watüjaa aaꞌuchi Jesús sünain kojutuleeichipain nia noulialee na aapieekana nütüma Maleiwa saaꞌujee naapajiraain nikii süpüla ouktaa, mayaashiije alanaain paala na aapieekana nuulia motsoꞌo. Je süka ouktüin nia saaꞌu saainjala wayuu, nnojoleerü aapünüin shikii süpüla ouktaa, nümüliajeerü chi Maleiwakai.
Tü müliaa nülatirakat Jesús, süpülajatü shikettaajüin tü nüchekakat chi Maleiwakai nüpüleerua sünain nuꞌtteꞌerüinjatüin wayuu. Keeꞌireeka naaꞌin chi Maleiwakai, shia suluwataainjatüin wayuu wainma wanaa nümaa chaꞌaya iipünaa soꞌuweena wane kaꞌi. Nia kakumalaka tü kasakat süpüshua süpüla nuꞌwaajünüinjachin waneepia sütüma wayuu.
Je nnojoishi japülin Jesús süka tü wayuu oꞌttaasükalüirua. “Naya na tawalayuukana”, müshi Jesús namüin, süka nakatannüin nütüma suulia naainjala süpüla nayainjanain nüpüshin chi Maleiwakai wanaa nümaa.
Shia tü ashajünakat paala nooꞌopünaa sünain maa: “Maleiwakalee, taküjeerü namüin na tawalayuukana süchiki süpüshua tü paaꞌinrakat sümaa taꞌwaajeechin pia noꞌupala wanaa sümaa jutkatüin naya”.
Otta müsia nünüiki namüin na nuwalayuukana: “Nieechi chi Maleiwakai tanoujaka anain waneepia”. Otta müsia nünüiki nüchikua nümüin chi Nüshikai: “Anii taya namaa na püpüshi piꞌitaakana tajapuluꞌu süpüla taaꞌinmajüin”.
Otta müshia Jesús, aapajiraashi nikii süpüla ouktaa süpüla nükanajüinjachin chi Yolujaakai, chi eimolojookai wayuu seema ouktaa. Keꞌirukuichipa Jesús maa aka shiꞌiruku wayuu. Wayuukalaka nia
süpüla taashinjanain nütüma na wayuu süchepchiakana waneepia tü mmoluukat seema ouktaa, sükajee ouktüin nia saaꞌu saainjala.
Tü nükaaliijüinjatkat Jesús, nnojotsü shiainjatüin tü aapieekalüirua, shiainjatü tü wayuu nuuꞌuliwoꞌukalüirua Abraham.
Süpüla nükaaliijüinjatüin shia, acheküsü niꞌrüinjatüin tü müliaakat maa aka wayuu süpüshua. Sünain wayuuin nia, aꞌyataashi nümüin chi Maleiwakai maaꞌulu yaa. Je saaꞌujee niain chi sacerdote müloꞌushikai, naaꞌinrüin waneepia tü nüchekakat Maleiwa nüpüleerua. Nuuntüin nümüliajüinjatüin tü wayuukolüirua süpüshua sükajee naapajiraain nikii süpüla ouktaa saaꞌu saainjala süpüla anajiraainjatüin shia nümaa chi Maleiwakai.
Je sünain wayuuin Jesús, sümaa nülatirüin tü müliaakat saaliijee niyouktüin naaꞌinrüin tü nüchekalakat chi Yolujaakai nüpüleerua, nuunteerü nükaalinjüin waya müleka waainjinneere kasa mojusü maaꞌulu nütüma chi Yolujaakai.
Tawalayuwaa, jia aneekuushikana nütüma chi Maleiwakai süpüla jükatannüinjanain suulia jaainjala, anashii jooluꞌu müleka jülüjale jaaꞌin waneepia Jesús, süka niain aluwataaushin nütüma Maleiwa süpüla nüküjainjachin nünüiki wamüin. Je sünain niain chi sacerdote müloꞌushikai, nükaaliijüin waya sünain arütkawaa nünainmüin Maleiwa, maa akaapüꞌü paala nümaiwa chi laülaashikai napüleerua na sacerdote judíokana.
Naaꞌinrüin Jesús waneepia süpüshua tü nuluwataakat anain chi kaneekajalakai nia, maa akaapüꞌü Moisés paala nümaiwa naꞌaka na nüpüshikana Maleiwa.
Kojutshaatashi maꞌi chi Maleiwakai natüma na nüpüshikana maaꞌulu yaa. Je maa aka kojutüin nia, kojutshi chi Nüchonkai Jesucristo. Je kojutshi Jesús nuulia Moisés.
Je Moisés, saaꞌu nüchepchiain nia Maleiwa, naaꞌinrüin süpüshua tü aluwataanakat anain nia saaꞌujee laülaain napüleerua na nüpüshikana Maleiwa. Je jooluꞌu sülatüitpa wainma juya süchikijee ouktüin nia, ayatshia nia kojutüin sütüma wayuu.
Aluꞌujasa Cristo, saaꞌujee naaꞌinrüin tü aluwataanakat anain, alanaꞌaleeshia sünain kojutüin nütüma chi Maleiwakai, süka laülaain nia nütüma napüleerua na nüpüshikana sünainjee Nüchoin nia. Je wayakana, waya nüpüshikaꞌaya maaꞌulu yaa müleka wachecherüle waaꞌin sünain anoujaa sümaa nnojoliin mmolüin waya seema tü müliaa weꞌrakat.
Anuu wane pütchi ashajünüsü paala, nünüiki chi Naaꞌinkai Maleiwa: “Jaapa jumaala soꞌukaꞌi nünüiki chi Maleiwakai.
Nnojo jiyouktüin shia majüle aka jia naaꞌin na jutuushikana paala sümaiwa waraittaꞌain namaiwaꞌaya chaꞌaya sainküin isashiikat. Younakuu müshii naya waneepia nümüin chi Maleiwakai sünain nooꞌulaküin naaꞌin shiiꞌiree naapüin maalü tü keeꞌireekat naaꞌin.
Nooꞌulaka aaꞌinchi chi Maleiwakai sünain moonooin naya sümaa tü nuluwataakat anain, mayaainje neꞌrüin tü kasa anasü naaꞌinrapüꞌükat namüin, je mayaainje naaꞌinmajünüin nütüma chaꞌaya isashiipaꞌa soꞌu pienchi shikii juya.
Je sükajee tia, aashichijaashi chi Maleiwakai namüin: ‘Jaꞌitaina aaꞌinmajünüin naya tatüma, ayatshiꞌiya kaainjalain, ayatsia nayouktüin tanüiki. Müinamaꞌaya mekerolüin naya suluꞌu tü mma neemeraainjatüyaakat aluꞌu tatüma’, müshi nia sünain pansaain nünüiki namüin”.
Tawalayuwaa, jalia jia suulia eejüin jaꞌaka eekai kaainjalain je nuuꞌulaweein suulia anoujaa nünain Maleiwa, chi katakai atüma soꞌu wayuu. Anakaja jükaaliijiraale jüpüshua suulia nümajüin wane jaꞌakajee: “Nnojolichipa kasajachin tamüin chi Maleiwakai”, süka keejiain nümüin kaainjalaa.
Anakaja jüchechejiraale jaaꞌin waneepia suulia kaainjalajüin jia. Jalia jia suulia “Anasü tü waaꞌinrakat” jümajayaale sümaa mojuin tü jaaꞌinrakat. Jükaaliijiraa jümaala jüpüshua, süka sajaꞌtteerüin maalü tü kaꞌi eekat süpüla oꞌtteꞌennaa oꞌu wayuu.
Jiakana aꞌyataajiraakana wamaa nümüin Cristo, anakaja jüchecherüle jaaꞌin sünain anoujaa nünain waneepia süpüla kaꞌikat süpüshua, maa akaapüꞌü jukuaippa paala juꞌttaiwaꞌaya sünain anoujaa.
Soto jaaꞌin tü pütchi taküjaitpakat jümüin: “Jaapa jumaala soꞌukaꞌi nünüiki chi Maleiwakai. Nnojo jiyouktüin shia majüle aka jia naaꞌin na jutuushikana sünain younakuu namüin waneepia”.
¿Jaralii na wayuu younakuu makana sooꞌopünaa naapüin nünüiki Maleiwa? Naya na nujuittitkana Moisés chajee Egipto.
¿Je jaralii na wayuu jashichika amüin chi Maleiwakai soꞌu tü pienchikat shikii juya? Naya na eekai kaainjalain soꞌu tia, na ouktakana saaliijee naainjala chaꞌaya eepünaajanale naya waraittüin jalaalashiipaꞌa.
¿Je jaralii na wayuu pansaakana amüin nünüiki Maleiwa sünain nnojoliinjanain nekerolüin suluꞌu tü mma neemeraainjatkat aluꞌu nütüma? Naya na moonooinkana sümaa tü nuluwataakat anain.
Niyouktüin chi Maleiwakai süpüleerua nekerolüin na wayuukana suluꞌumüin tü mmakat süka nnojoliin nanoujain nünain.
Je jooluꞌu maaꞌulu yaa, pansaasü nünüiki chi Maleiwakai wamüꞌinya süpüla wekerolüinjanain chaꞌaya eemüin nia süpüla eemerawaa nümaa. Je sükajee tia, jalia jia suulia eejüin jaꞌaka eekai “Müichia mekerolüin pia” nümajüin amüin Maleiwakai.
Aküjünüsü wamüin maaꞌulu yaa süchiki tia eemerawaakat maa aka süküjünüin achiki paala namüin na watuushikana. Akatsaꞌa nnojolüin kasain saapüin namüin, süka nnojolüin nanoujain sünain shiimain tü nümakat chi Maleiwakai namüin.
Pansaasü nünüiki chi Maleiwakai paala sünain nümüin sümaa jashiee namüin na watuushikana manoujainkana: “Müinaꞌaya mekerolüin naya suluꞌu tü mma neemeraainjatüyaakat aluꞌu tatüma”. Soto jaaꞌin nüchiki chi akaratshikai kaꞌi ashajünakat paala: “Eemeraashi chi Maleiwakai noꞌu chi akaratshikai kaꞌi süchikijee süpüshua tü niꞌyataakat anain”. Je mapa wainma juya süchikijee sükumajünüin tü mmakat, müshi nia: “Müinaꞌaya mekerolüin naya suluꞌu tü mma neemeraainjatüyaakat aluꞌu tatüma”. Mayaasüje eein paala wanaa namaa na watuushikana tü eemerawaa naapakat Maleiwakai paala süchikijee nükumajüin tü mmakat, nnojoliishii naya ekerolüin suluꞌumüin. Wayeena wayakana anoujashiikana wapüshua ekeroloka wamüiwa sünainmüin tia eemerawaakat.
Mayaashiije nnojoliin ekerolüin na watuushikana aküjünakana amüin süchiki tü eemerawaakat saaliijee moonooin naya sümaa tü aluwataanakat anain, watüjaa aaꞌut sünain eejeerüin wayuu eekai shikeroleerüin.
Wainma juya süchikijee ouktüin na watuushikana, aashajaashi chi Maleiwakai süchiki tü kaꞌi seemeraainjatkat oꞌu wayuu nümaa sünainjee anoujaa nünain. Shia tü nüshajakat achiki David: “Jaapa jumaala nünüiki chi Maleiwakai soꞌu kaꞌikat tüü. Nnojo jiyouktüin shia”.
Watüjaa aaꞌut sünain nantüin suluꞌumüin tü mmakat Canaán na nachooinkana na watuushikana nümaa Josué chi nalaülashikai. Nnojotkalaka shiain tü eemerawaa nüshajakat achiki David wanaa sümaa nüküjain süchiki tü kaꞌi sünoujakat oꞌu wayuu nünain chi Maleiwakai.
Je sükajee tia, yapasü wane eemerawaa nütüma Maleiwa wapüla wayakana nüchooinkana, maa aka neemeraainkain niakai noꞌu chi akaratshikai kaꞌi süchikijee nükumajüin tü mmakat.
Je soꞌuweena kaꞌikat tia, eemeraweena waya suulia tü waꞌyataakat anain, maa aka neemeraainkain chi Maleiwakai süchikijee nükumajüin tü mmakat.
Je süka yapain wane eemerawaa wapüleerua, anashii eere waaꞌin süpüla wountüinjanain wekerolüin wapüshuaꞌale sünainmüin tü eemerawaakat, suulia eejüin waꞌaka eekai “Müichia mekerolüin pia” nümajüin amüin chi Maleiwakai saaliijee moonooin nia sümaa tü nuluwataakat anain, maa aka naaꞌin na watuushikana.
Tü nünüikikat chi Maleiwakai, jaꞌyasü maꞌi wamüin süpüla watüjaainjatüin saaꞌu müleka woonoole sümaa je moonooinre waya sümaa. Müleka kaainjarale waya, shiiꞌiyatüin wamüin. Je sütüma, wayaawata aaꞌut tü jülüjakat waaꞌin, müleka shiimüinre ooꞌulaka nnojorüle shiimüin, müleka analein ooꞌulaka nnojorüle anain. Je sütüma tü nuluwataakat anain, watüjaa aaꞌut tü anasükat süpüla waaꞌinrüin shia je tü mojusükot süpüla wayouktüin shia.
Nnojotsü eein saꞌaka tü nukumajalakat chi Maleiwakai eekai sunujulaain nuulia. Otta wayakana, wasouktüinjatü aaꞌu nümüin süpüshua tü waaꞌinrakat.
Chi wanoujakai anain, nia Jesús chi Nüchonkai Maleiwa, chi sacerdote müloꞌushikai, anashaatakai maꞌi, ekerolokai nünainmüin Maleiwa süpüla chain naꞌatoꞌu. Anashii müleka wachecherüle waaꞌin sünain tü wanoula waküjakat achiki sümüin wayuu, süka nüsouktüin Jesús waneepia waaꞌu nümüin Maleiwa.
Süka matsüin waaꞌin sünain anoujaa, cheꞌojaasü wamüin akaaliijünaa waainjinneepa kasa mojusü, süpüla nnojoliinjanain kaainjalain. Nieechi Jesús amüliajaka waya saaꞌu nülatirüitpain süpüshua tü ooꞌulakünaakat aaꞌin süka kasa mojusü, saaꞌu wayuuin nia maa aka waya. Otta müshia niakai süka maainjalain, alanaꞌaleeshia nuulia chi laülaashikai napüleerua na sacerdote judíokana sümaiwa paala.
Je sükajee tia, anakaja müleka warütkaale nünainmüin chi Maleiwakai süpüla nükaaliijüinjanain waya. Nnojo kaaꞌin waya neema, süka nümüliajeein waya. Je sünainjee naꞌanasia, nükaaliijeena waya soꞌu tü kaꞌi wachuntakat oꞌu nümüin.
Soto jaaꞌin nakuaippa na watuushikana paala sümaiwa. Na sacerdote judíokana, naneeküin waneeshia wayuu naꞌakajee süpüla laülaainjachin napüleerua. Aneekünüshi nia süpüla niain aꞌyataainjachin nümüin Maleiwa süpüla asouktaa saaꞌu tü wayuukolüirua, süpüla naapawalinjatüin nümüin chi Maleiwakai tü kasa anasü saapakat wayuu sünain saapüin analuꞌut nümüin, je süpüla naapüinjatüin nümüin tü sümüꞌünüin ouktakat saaꞌu saainjala tü wayuukolüirua.
Je chi laülaashikai napüleerua na sacerdote judíokana, saaꞌu müin aka nia saaꞌin wayuu süpüshua, nnojoiyaaje maainjalain. Nuuntüin kamaneein nia sümüin tü wayuu eekai saaꞌinrüin wane kasa mojusü eekai matüjaajuuin saaꞌu sünain mojuin tü saaꞌinrakat.
Je saaꞌu nnojolin maainjalain nia, süpüla naapüinjatüin tü sümüꞌünüinkat wayuu nümüin chi Maleiwakai saaꞌu saainjala, asülajüinjachi niakaꞌiya saaꞌu naainjala.
Chi laülaashikai napüleerua na sacerdote judíokana, makai aka naaꞌin Aarón sümaiwa paala, nnojoishi aneekajiraain nümüiwa. Nnojoishi kojutshin neꞌe süpüla tüü süka nücheküin naaꞌin süpüleerua. Nia keenakajalaka chi Maleiwakai.
Müshia Cristo, nnojoishi aneekajiraain nümüiwa süpüla kojutshaataleein maꞌi nia sünain niain chi sacerdote müloꞌushikai. Nnojotsü naaꞌinkajatüin nümüiwa. Nia keenakajalaka chi Maleiwakai, maa aka niiꞌiyatüin paala sünain niain Nüchoin, maa aka tü nümakat nümüin: “Pia Tachonkaꞌaya. Süpüla kaꞌi tüü, teꞌitaain pia suꞌupala wayuu süpüshuaꞌa süpüla puluwataainjachin saaꞌu süka piain Tachoin”.
Nüneeküin Cristo sünain nümüin: “Teenaküin pia süpüla piainjachin sacerdote waneepia süpüla kaꞌikat süpüshua maa aka nukuaippa Melquisedec”.
Kataiwaꞌaya noꞌu Jesús yaa mmoluꞌu, achuntapüꞌüshi nümüin Maleiwa sünain niꞌyalajüin sümaa emetuluin nünüiki shiiꞌiree nükaaliijain nia suꞌutpünaa tü müliaa niꞌrüinjatkat naapapa nukuaippa sünain ouktaa. Je shiimüin sünain nükaaliijain, süka jüüjüüin nia nümüin chi Maleiwakai otta kojutüin nia nütüma.
Cristo, jaꞌitaichi niain chi Nüchonkai Maleiwa, nütüjüinya neꞌe oonowaa sümaa nünüiki chi Nüshikai sükajee tü müliaa niꞌrakat.
Je niainjachi Jesús chi oꞌtteꞌerüinjachikai süpüla kaꞌikat süpüshua tü wayuu oonookat sümaa nünüiki. Nuuntüin nuꞌtteꞌerüin wayuu sükajee kettaaitpain süpüshua tü keeꞌireekat naaꞌin chi Maleiwakai nümüin,
je sükajee eꞌitaaushin nia nütüma chi Maleiwakai süpüla niainjachin sacerdote müloꞌushikai maa aka naaꞌin Melquisedec.
Je jooluꞌu, taküjeein maꞌi jümüin sooꞌomüin nüchiki Cristo sünain niain sacerdote müloꞌushikai. Otta süka sukulajaain maꞌi jaaꞌin sünain tü ekirajünakat anain jia, isasü tachiki teeꞌiyatüin shia jümüin maaꞌulu yaa.
Kakaꞌiyaina maꞌi jia sünain jütüjaain naaꞌu Jesús. ¿Jamüshii jia nnojoliyüliikaꞌa juuntüin ekirajaa wayuu nünain? Cheꞌojaayüttaꞌaya neꞌe jümüin ekirajünaa waneepia sünain nünüiki Maleiwa, tü ekirajünakat anain jia paala juꞌttaiwaꞌaya sünain anoujaa. Müshii aka jia naaꞌin wane joꞌuu sünain ekajinnaa süchira nii süka isayüliain nüchiki ekaa eküülü kaꞌüsü.
Mayaawatüinyüliitaꞌaya jia saaꞌu tü ekirajünakat anain jia sooꞌopünaa tü anasükat süpüla jaaꞌinrüinjatüin shia je tü mojusükot süpüla jiyouktüinjatüin shia. Nnojotsü jiyaawata aaꞌu, süka shukulain maꞌi jia sünain ashataa.
¿Jaralii yapaka jaꞌaka süpüla nashatüinjatüin tü tekirajeekat anain jia jooluꞌu? Nia chi eekai laülaain naaꞌin sünain anoujaa, süka eeinjaꞌa neꞌe naaꞌin waneepia sünain tü anasükat süpüla naaꞌinrüinjatüin shia je sünain tü mojusükat süpüla niyouktüinjatüin shia.
Je jooluꞌu, süpüla jülaüleꞌerüinjatüin jaaꞌin sünain anoujaa, anakaja müleka nnojorule shiain jülüjain jaaꞌin neꞌe waneepia tü nüchikikat Cristo ekirajünakat anain paala jia juꞌttaiwaꞌaya sünain anoujaa. Ekirajünapüꞌüshii jia sünain ooꞌulawaa suulia tü kasa mojusü ouktakat atüma wayuu, sünain tü anoujaakat, sünain tü woutiisaakat, sünain eꞌitawaa ajapüü saaꞌu wayuu, je sünain süsoꞌiraainjatüin saaꞌin wayuu ouktüsü. Je ekirajünapüꞌüshii jia sünain kasalajaneerüin sümüin wayuu saainjala sümaa müliainjatüin shia süpüla kaꞌikat süpüshua. Anashii tekirajüle jia jooluꞌu sünain tü jeketkat. Shia taaꞌinreetka müleka nücheküle chi Maleiwakai tapüleerua. Je müleka jüshatüle tü jeketkat, kooꞌomüinjeerü jümüin jiyaawatüin saaꞌu tü ekirajünakat anain jia paala.
Chi eekai niyouktüin tü shiimain ekirajünakat anain nia, mayaasüje eeꞌiyatünüin nümüin paala kasa anasü nütüma Maleiwa, müiria nnojolüin jülüjain naaꞌin süpüla nünoujainjachin sünain. Müichia mooꞌulaain nia suulia kaainjalaa, mayaashije ekirajünüin paala nütüma chi Naaꞌinkai Maleiwa, jaꞌitairü niyaawatapüꞌüin saaꞌu tü kasa anasü süküjakat nünüiki Maleiwa nümüin, tü kasa anasü naaꞌinrüinjatkat soꞌuweena wane kaꞌi chi Maleiwa Pülashikai. Je sükajee ayatüin nia sünain kaainjalaa, nnojoija mmata oꞌtteꞌeruushin nütüma Maleiwa. Mojutsai Cristo nütüma suꞌupala wayuu süpüshua, maa aka paala natüma na jutuushikana wanaa sümaa nakacherüin nia sünain tü kuruusakat süpüla noꞌutüin naaꞌin.
Chi wayuu eekai niꞌitaain naaꞌin sünain tü shiimainkat ekirajünakat anain, naaꞌinrüin kasa anasü. Müshi aka nia saaꞌin wane yüüja eere süsotüin tü apünajuushikat kouyasepa tü mmakat. Je chi Maleiwakai, ayateechi aꞌitirüin juya saaꞌu türa yüüjakat süpüla kooꞌomüinjatüin tü apünajuushikat.
Otta chi eekai niyouktüin tü shiimainkat ekirajünakat anain nia, naaꞌinrüin wainma kasa mojusü. Müshi aka nia saaꞌin wane yüüja eere süsotüin neꞌe mojuui keimsesü, mayaasüje aꞌitüin juya saaꞌu. Nnojotsü kasain saamüin sümüin wayuu türa yüüjakat. Süchikijee kakaꞌiya saꞌatapünüin, mojeerü sünüiki tü wayuukolüirua sümüin tü yüüjakat sünain saꞌajeerüin shia.
Mayaasüje taküjaitpain jümüin süchiki wayuu ayouktakat tü shiimainkat, tatüjaa aaꞌuchii jia aishiikana tapüla sünain jaaꞌinreerüin tü kasa anasükat süka shiimüin sünain juꞌtteꞌennüin.
Süka naaꞌinrüin chi Maleiwakai tü kasa anasükat waneepia sümüin wayuu, tatüjaa aaꞌuchi nia sünain nnojoleerüin motüin naaꞌin tü kasa anasü jaaꞌinrakat jiiꞌiyatakat aka nümüin tü naaliikat jüpüla. Sotüshii jia naaꞌin sünain jiꞌyataain paala je sünain ayatüin jia aꞌyataain sünain akaalinjaa tü nüchooinkalüirua.
Je jooluꞌu, tü keeꞌireekat taaꞌin jüpüleerua, shia tü ayatüinjanain jia sünain jaaꞌinrüin waneꞌewai jukua tü anasükat sümüin wayuu süka süpüshua jaaꞌin. Müleka juuꞌulaküle tia süpüla kaꞌikat süpüshua kataiwaꞌaya joꞌu, naapeerü chi Maleiwakai jümüin soꞌuweena wane kaꞌi süpüshua tü kasa anasü jaꞌatapajakat.
Anakajaꞌa müleka jüshatüle nakuaippa na wayuu achechetkana naaꞌin sünain anoujaa sümaiwa paala. Müleka nnojorüle sukulajaain jaaꞌin sünain tü aluwataanakat anain jia, meena aka jia naaꞌin sünain jüchecherüin jaaꞌin sünain jaꞌatapajüin tü naaꞌinrüinjatkat chi Maleiwakai jümüin saaꞌu pansaain nünüiki jümüin.
Soto jaaꞌin tü nüküjakat chi Maleiwakai nümüin Abraham chi watuushikai paala sümaiwa sünain maa nümüin: “Kamaneweechi maꞌi taya pümüin. Watteerü saalin puuꞌuliwoꞌu tatüma. Pansaasü tanüiki waneepia, süka tayain Maleiwain. Nnojotsü cheꞌojaain tamüin wane wayuu süpüla ‘Shiimüin nünüiki’ süpüla sümüin tamüin, süka matüjain taya aküjaa alawaa”.
Süpüshua tü nüküjakat achiki chi Maleiwakai nümüin Abraham sünain pansaain nünüiki nümüin, aapünüsü nümüin süka shiimüin maꞌi tü aküjünakat nümüin, je naꞌatapajüin shia.
Je wayuu, müleka süküjüle süchiki saaꞌinrüinjatüin wane kasa, cheꞌojaasü wane wayuu sümüin atüjaainjatkat saaꞌu tü sümakat. Maa aka nüchechajaale saaꞌu nünüiki, nnojoleerü eein aꞌülüjaajirawaa saaꞌujee tia. Aluwataaneechia neꞌe nia sünain naaꞌinrüinjatüin tü nümakat paala suꞌupala wayuu.
Je chi Maleiwakai, süka nücheküin süpüleerua sütüjaainjatüin naaꞌu wayuu sünain nikeraajüin tü naaꞌinrüinjattüjütkalia paala, niiꞌiyatüin sümüin sünain pansaain nünüiki je sünain naaꞌinrüinjatüin tü nümakat süka niain Maleiwain.
Süka pansaain nünüiki waneepia, nnojolujaꞌa alawaain tü nümakat. Je süka niain Maleiwain süpüla kaꞌikat süpüshua, nüküjeerü waneepia tü shiimainkat. Je naaꞌinrüin tü nümakat süpüla nüchecherüinjatüin waaꞌin sünain anoujaa suꞌunnaa tü müliaa weꞌrakat. Je watüjaa aaꞌut sünain naaꞌinreerüin chi Maleiwakai tü nümakat wamüin. Pansaasü nünüiki wamüin, je matüjainsai nia aküjaa alawaa.
Je sükajee tia, watüjaa aaꞌuchi nia sünain nüikkaleꞌerüin nikii süpüla tü wamakat nümüin. Maa aka tü kachueera ajapuluꞌujiakat anua, akaajaa nünüiki Maleiwa sünain sajapuluꞌuinjatüin waaꞌin. Jaꞌitaichi chain chi Maleiwakai iipünaa, nnojoishi wattain woulia. Müichia nnojolin anujulaain nia woulia, süka nuꞌunüichipain Jesús nümülatuꞌumüin süpüla nüsouktüinjachin nümüin waaꞌu, maa aka chi laülaashikai napüleerua na sacerdote judíokana paala suluꞌu tü aꞌwaajüleekat chi Maleiwakai sünain nikerolüin nünainmüin waneemüin saꞌata tü kuluulu sütaüjiakat tü paükat. Nia Jesús chi sacerdote müloꞌushikai süpüla kaꞌikat süpüshua maa aka naaꞌin Melquisedec sünain niꞌyataain nümüin Maleiwa.
Otta müshia Melquisedec, nia aluwataashika paala sümaiwa saaꞌu wayuu suluꞌu tü pueulo kanüliakat Salem, nia wane sacerdote eꞌitaaushikai nütüma chi Maleiwa Miyoꞌushikai maꞌi. Soto jaaꞌin wanaa sümaa nüntiraain nümaa chi watuushikai Abraham wanaa sümaa nüleꞌejüin Abraham süchikijee nükanajüin tü wane laülaayuusükalüirua. Nüchuntakalaka Melquisedec nümüin chi Maleiwakai naaꞌu süpüla naapüinjatüin naꞌanasia nümüin.
Otta müshia Abraham, asülajüshi nümüin Melquisedec poloꞌowai sünainjee tü polookot shikii süpüshi tü nüsitkat sünainjee atkawaa. Otta müsia tü anüliee “Melquisedec” makat, “naaꞌinrüin tü anasükat sünain aluwatawaa” maluꞌut. Je sünülia tü pueulokat “Salem” makat, “jimatüsü tü mmakat eere nuluwataain” maluꞌut.
Nnojotsü watüjaain aaꞌu nüchiki nüshi, süchiki nii, süchiki nutuushinuu, nüchiki sünain jemeishin, otta nüchiki sünain ouktüin. Shiaꞌala watüjaaka aaꞌu tü nüchikikat sünain sacerdotein nia, maa aka nükuaippa chi Nüchonkai Maleiwa sünain sacerdotein süpüla kaꞌikat süpüshua.
Jiirakaa sümüin nukuaippa Melquisedec sünain kojutuleein maꞌi nia. Watüjaa aaꞌut sünain kojutüin maꞌi nia nütüma chi wekiishikai Abraham, süka nüsülajüin nümüin süpüshi tü nüsitkat sünainjee atkawaa, wane poloo sünainjee poloo shikii.
Je naꞌaka na Levíkana eꞌiruku, wane nuuꞌuliwoꞌukalüirua Abraham, eeshii eekai naꞌyataain sünain sacerdotein. Saashin tü nüshajakat paala Moisés, acheküsü akotchajünajatüin süpüshi suwashirüin tü wayuukolüirua, tü polookot sünainjee poloo shikii, natüma na sacerdote Levíkana namaꞌanajee na nawalayuukana, mayaashiijeꞌe nüchooin naya Abraham napüshua.
Je Melquisedec, mayaainje nnojolüin Levíin niꞌiruku, asülajüshi Abraham nümüin tü polookot sünainjee poloo shikii. Je Abraham, mayaashije kojutüin nia nütüma Maleiwa sümaa aashajaanapüꞌüin amaa nia nütüma sünain pansaain nünüiki Maleiwakai nümüin, watüjaa aaꞌuchi sünain niain alanaꞌaleein Melquisedec sünain kojutüin nuulia, süka niain achuntüin shiiꞌiree naapüinjatüin chi Maleiwakai naꞌanasia nümüin Abraham.
Shiimüin sünain alanaꞌaleein nüpülain chi achuntakai nuulia chi achuntünakai aaꞌu.
Na wayuu sacerdote Levíkana okotchajapüꞌükana süpüshi suwashirüin wayuu, antüsü ouktaa namüin maa aka sümüin wayuu süpüshua. Otta müshia Melquisedec, mayaashije müin aka saaꞌin nakuaippa na Levíkana sünain aapünaa amüin süpüshi suwashirüin wayuu, aküjünüsü nüchiki suluꞌu tü karaloukta nüchikimaajatkat Maleiwa sünain katayüliain noꞌu.
Na sacerdote Levíkana, naya okotchojüliika süpüshi suwashirüin tü wayuukolüirua. Mayaashiijeꞌe nnojoliin jemelin na Levíkana nuuꞌuliwoꞌukana Abraham wanaa sümaa nüsülajüin süpüshi tü nuwashirüinkat nümüin Melquisedec, müshii aka eejanakai naya sünain asülajaa nümüin wanaa nümaa chi natuushikai.
Saashin tü ashajünakat nütüma Moisés, acheküshii naneekünüinjanain na sacerdote judíokana naꞌakajee na nuuꞌuliwoꞌukana Aarón, na Levíkana. Otta nayakana, süka isain nountüin naaꞌinrüin süpüshua tü nüchekakat chi Maleiwakai, aneekünüichipa jooluꞌu wane sacerdote müin aka naaꞌin Melquisedec. Je watüjaa aaꞌuchi Melquisedec sünain nnojolin nuuꞌuliwoꞌuin nia Aarón.
Je jooluꞌu, sünainjee suꞌwanajaaitpain nakuaippa na sacerdote judíokana, eeꞌiranajaanüinjatü jooluꞌu wapüleerua tü aluwataanakat anain waya.
Chi taküjakai achiki, nia chi Wasenyotsekai. Je weꞌraajüin nia sünain nuuꞌuliwoꞌuin Judá. Naatajatü niꞌiruku noulia na sacerdote Levíkana. Nnojoishi aashajaain Moisés süchiki naneekünüinjanain na nuuꞌuliwoꞌukana Judá sünain sacerdoteinjanain naya. Je nnojotsü eepüꞌüin naꞌakajee nuuꞌuliwoꞌu Judá eekai naꞌyataapüꞌüin nümüin Maleiwa sünain sacerdotein.
Shiimüin sünain niweetüichipain chi Wasenyotsekai sünain niain wane sacerdote maa aka naaꞌin Melquisedec.
Tü aneekünaka anainjee nia süpüla sacerdotein, nnojotsü sükajeejatüin nayain sacerdotein na nutuushinuukana, shia sünainjee matüjüin nia ouktaa.
Maa aka tü ashajünakat paala suluꞌu tü nüchikimaajatkat chi Maleiwakai: “Teenaküin pia süpüla piainjachin sacerdote waneepia süpüla kaꞌikat süpüshua maa aka nukuaippa Melquisedec”.
Nnojotpüꞌüsü akaaliijünüin wayuu sütüma tü nuluwataakat anain Moisés süpüla suuntüin tü wayuukolüirua tü nüchekakat chi Maleiwakai süpüleerua. Mayaasüje nooꞌulaküin shia, ayatshiꞌiya mekettaajuuin namüin tü naaꞌinreekat chi Maleiwakai. Otta wayakana, alanaꞌaleesia maꞌi sünain anain tü waꞌatapajakat, süka jutatüitpain wapüleerua süpüla warütkaainjanain nünainmüin Maleiwa.
Je wane kasa anasüya: Wanaa sümaa nüneekünüin Jesús, pansaasü nünüiki chi Maleiwakai nümüin: “Shiimaꞌinya maꞌi tanüiki pümüin süka Maleiwain taya. Taneeküin pia süpüla piainjachin sacerdote waneepia tamüin süpüla kaꞌikat süpüshua. Je süka tayain Maleiwa, nnojoleerü taꞌwanajaain tanüiki”, müshi nia nümüin. Otta na sacerdote Levíkana, nnojotsü majatüin nünüiki chi Maleiwakai namüin.
Saaꞌu pansaain nünüiki chi Maleiwakai nümüin chi Nüchonkai, watüjaa aaꞌuchi chi Maleiwakai sünain shiimüin sünain nikeraajüinjatüin wapüla süpüshua tü nümakat wamüin, tü pütchi jeket eꞌitaanakat nütüma sünain pansaain. Alanaꞌaleesia maꞌi tü nümakat chi Maleiwakai wamüin jooluꞌu suulia tü nümakat paala sümaiwa namüin na watuushikana. Je shiimüin maꞌi sünain nükaaliijain waya Jesucristo süpüla waaꞌinrüinjatüin tü nüchekakat chi Maleiwakai wapüleerua.
Wainma maꞌi tü sacerdote judíokalüirua sümaiwa. Nnojoishii ayatüin naya waneepia sünain sacerdotein süka ouktawalin naya. Ouktapa wane, aneekünüshi wane niiꞌirakaya.
Aluꞌusa Jesús, katoꞌuchi süpüla kaꞌikat süpüshua süka matüjüin ouktaa nia. Kapüleejeetkalaka aneekünüin wane niiꞌiraka süpüla sacerdotein.
Süka nnojoleechin nuuꞌulaain suulia sacerdotein nia, asoukteechi waneepia nümüin chi Maleiwakai saaꞌu tü wayuukolüirua arütkaakat nünainmüin Maleiwa sünainjee nüsouktüin saaꞌu. Je süka katüin noꞌu süpüla kaꞌikat süpüshua, nuuntüin nuꞌtteꞌerüin tü wayuukolüirua süpüla katüinjatüin soꞌuya süpüla kaꞌikat süpüshua.
Je Jesús, sükajee niain chi sacerdote müloꞌushikai, nükaaliijain waya waneepia sünain süpüshua tü cheꞌojaakat wamüin. Talatashaatasü naaꞌin chi Maleiwakai nümaa, süka lotüin nukuaippa sümaa maainjalain nuꞌupala. Akataluushi nia noulia na wayuu kaainjaraliikana kepiakana yaa mmoluꞌu. Je eeshi nia jooluꞌu nümaa Maleiwa chaa iipünaa sümaa kojutüin maꞌi nia nütüma.
Jesús, nnojoishi müin aka naaꞌin chi laülaashikai napüleerua na sacerdote judíokana. Oꞌutapüꞌüshi nia saaꞌin mürüt waneepia nümüin chi Maleiwakai saaꞌu naainjala niakai palajana, je süchikijee, saaꞌu saainjala tü wayuukolüirua. Otta müshia Jesús, wwatua neꞌe aapajiraashi nikii süpüla ouktaa saaꞌu saainjala wayuu. Kettaaitpa shia. Nnojotsü cheꞌojaain nümüin nuuꞌulaküin nüchikua.
Saashin tü nuluwataakat anain Moisés, aneekünawaisü wayuu süpüla laülaainjatüin napüleerua na sacerdotekana. Otta saꞌaka wayuu süpüshua, nnojotsü eein eekai katsüin saaꞌin waneepia sünain anoujaa süpüla aꞌyatawaakat tia. Otta chi nüneekakai chi Maleiwakai mapa süchikijee nükalia Moisés sünain pansaain nünüiki nümüin, niaꞌa neꞌe chi Nüchonkai, süka niain atüjain waneepia süpüleerua naaꞌinrüin süpüshua tü nüchekakat chi Maleiwakai.
Otta Jesús, chi sacerdote müloꞌushikai, nia tashajaka achiki jümüin sünain nuꞌunüin chaa iipünaamüin eere nuluwataain chi Maleiwa Pülashikai süpüla joyotoo naꞌatoꞌu nikialuꞌujee sünain kojutüin maꞌi nia nütüma je süpüla asouktaa waaꞌu waneepia nümüin.
Nia aꞌyataaka nümüin chi Maleiwakai maaꞌulu yaa sünain sacerdotein suluꞌu tü aꞌwaajüleekat. Tü aꞌwaajülee chakat iipünaa, lotüsü maꞌi sukuaippa. Nia keꞌinaajalaka Maleiwa, nnojotsü sükumajalain wayuu maa aka saaꞌin tü aꞌwaajüleekat yaa mmoluꞌu natüma na judíokana.
Je chi laülaakai napüleerua na sacerdote judíokana, aneekünüshi süpüla naapawalinjatüin nümüin Maleiwa tü kasa anasü saapakat wayuu sünain saapüin analuꞌut nümüin je tü sümüꞌünüin ouktajatkat saaꞌu saainjala. Akaajaꞌa Jesús nüneekünaiwaꞌaya sünain sacerdotein, cheꞌojaasü naapüinjatüin kasa nümüin chi Maleiwakai.
Je müleka yaaleje Jesús waꞌaka yaa mmoluꞌu, nnojoishije aneekünüin nia süpüla sacerdotein, süka eeinapain na aneekünakana süpüla. Je saashin tü nuluwataakat anain Moisés, nayainjana nayakana asülajaka nümüin Maleiwa tü kasa anasü saapakat wayuu.
Je tü aꞌwaajüleekat yaa mmoluꞌu eere niꞌyataain chi sacerdote judíokai, jaꞌitairü meemain aka saaꞌin tü aꞌwaajülee iipünaakat, nnojotsü shiain. Suꞌuyaakua neꞌe. Je süpüla shiainjatüin suꞌuyaakua tü iipünaajatkat, münüshi Moisés nütüma chi Maleiwakai süpülapünaa naainjain tü aꞌwaajüleekat paala sümaiwa: “Jalia paaꞌinra maꞌi shia maa aka saaꞌin sukuaippa tü teeꞌiyatakat paala pümüin saaꞌu tü uuchikat”.
Je jiakana jooluꞌu, nnojo motüin jaaꞌin sünain sülanaꞌaleein sünain anain tü naaꞌinrakat chi Maleiwakai wamüin nükajee Jesús suulia tü naaꞌinrakat paala namüin na watuushinuukana. Shiimüin sünain nikeraajüinjatüin Jesús wapüla süpüshua tü nümakat chi Maleiwakai wamüin, tü pütchi jeket eꞌitaanakat nütüma sünain pansaain nünüiki. Je maa aka sülanaꞌaleein sünain anain tü nümakat chi Maleiwakai wamüin suulia tü nümakat namüin na watuushinuukana, müsia tü niꞌyataakat anain Jesús nümüin Maleiwa sünain alanaꞌaleein suulia tü naꞌyataakat anain na sacerdote judíokana.
Mayaasüjeꞌe niꞌitaalain chi Maleiwakai tü pütchi nümakat namüin na watuushinuukana sünain pansaain nünüiki namüin, isasü nachiki naaꞌinrüin süpüshua tü nuluwataakat anain. Je sükajee tia, acheküsü niꞌitaainjatüin wapüla wane pütchi jeket saaꞌujee pansaain nünüiki wamüin.
Saaꞌu nnojolüin nooꞌulaweein na wayuukana suulia naainjala, asouktüshi chi Maleiwakai sünain aküjaa süchiki tia pütchi jeketkat, sünain maa: “Je soꞌuweena wane kaꞌi, teꞌitaajeerü napüla na wayuu Israelkana ooꞌulaka na Judákana wane pütchi jeket sümaa pansaajeerüin tanüiki namüin.
Nnojoleerü müin aka saaꞌin tü pütchi teꞌitaakat paala napüla na natuushinuukana tojuittiraiwaꞌaya naya chajee Egiptojee. Tooꞌulaain naya, süka moonooin sümaa tanüiki.
¿Otta kaseerü saaꞌinraka namüin tü pütchi jeket teꞌitaainjatkat tayakai chi Maleiwakai süpüla tü wayuu Israelkalüirua? Keeꞌireweerü suluꞌu jülüjain naaꞌin tü taluwataakat anain soꞌuweena tia, süka takaaliijeenain naya. Je sünain Namaleiwasein taya, tayeechi naꞌwaajaka waneepia süka taaꞌinmajeenain naya meinshi.
Nnojoleerü cheꞌojaain namüin nekirajiraain tachiki sünain ‘Anakaja jüshatüle nüchiki chi Maleiwakai’ namajiraain, süka shiꞌraajeechin taya wayuu süpüshua, makai aka chira eekai washirüin je chira eekai mojuin.
Tamüliajeena naya jaꞌitaina kaainjaraliin, je müiria nnojolüin sotüin taaꞌin süpüshua tü kasa mojusü naaꞌinrakat”.
Je süka tü “pütchi jeket” nümakat chi Maleiwakai, watüjaaitpa aaꞌu sünain nnojolüitpain kasain anain apüla tü pütchi niꞌitaakat paala napüla na wayuu judíokana. Je tü kasa eekai nnojolüitpain kasain saamüin nümüin, amoukteerü maalü.
Je saꞌaka tü pütchi eꞌitaanakat paala nütüma chi Maleiwakai napüla na wayuu judíokana, aküjünüsü namüin jamüinjatüin sukuaippa tü aꞌwaajülee nakumajüinjatkat yaa mmoluꞌu, je jamüinjatüin nakuaippa sünain aꞌwaajaa chi Maleiwakai.
Je suluꞌu tü aꞌwaajüleekat, tü akumajünapüꞌükat natüma, kataüjiasü wane kuluulu süpüla akatalaa pasanainpünaa. Je sünülia tü palajatkat paü eere nikerolüin palajana chi sacerdote judíokai, “Nüꞌütpaꞌa Maleiwa” münüsü. Je yaa suluꞌu, eesü wane rampara aküjünakat achiki paala nütüma Maleiwa ooꞌulaka müsia wane meesa eꞌitaanakat aaꞌu tü pan aꞌwaajiakat Maleiwa. Shiasa tü paü shiinaluꞌusükat, “Nümülatuꞌu Maleiwa” münüsü.
Je yaa suluꞌu tü paükat, eesü wane aꞌajülee wunuꞌu jemeta eejuut, oꞌoojiruushi süka ooro. Eesü wane juraskeerü süpüla sotüinjatüin naaꞌin wanaa sümaa niꞌitaain paala chi Maleiwakai tü pütchikat namüin. Ooroleꞌeya sütoutajee. Je suluꞌu tü juraskeetkat, eeshi wane pachiishichon ooroleꞌeya kaluꞌukai süpüshi tü eküülü kanüliakat “maná” münüin nekakat paala na natuushikana. Eesü tü nuwaraaratsekat Aarón awüꞌitkat paala sümaa julaa. Je eesü tü piamasükat ipa makat aka saaꞌin taapüla ashajünakat anain paala tü pütchi eꞌitaanakat nütüma Maleiwa napüla.
Je yaa saaꞌujee tü juraskeetkat, eesü nayaakua wane kasa eekai katünain. Wayawayatsü tü natünakat saaꞌu shirouse tü juraskeetkat eepüꞌüle sütülüittinnapüꞌüin süsha tü mürüt oꞌutinnapüꞌükat aaꞌin süpüla sülatinnüinjatüin saainjala wayuu. Eꞌitaanüsü tü shiyaakuakat suulia motüin naaꞌin na wayuukana sünain eein chi Maleiwakai namaa. Keraasü jooluꞌu süchiki tü kasa yaakat suluꞌu tü aꞌwaajüleekat yaa mmoluꞌu natüma na judíokana.
Keraapa tü aꞌwaajüleekat sümaa tü korolokot suluꞌu, ekerotpüꞌüshi chi sacerdote judíokai weinshi suluꞌumüin tü palajatkat neꞌe paü süpüla niꞌyataainjachin nümüin Maleiwa.
Otta suluꞌumüin tü paü shiinaluꞌusükat, nia neꞌe ekerotka nümüiwa chi laülaashikai napüleerua na sacerdote judíokana. Wwatua neꞌe nukua süpüla juyakat. Je nikerolapa, alüꞌüjawalinjachi süsha mürüt oꞌutinnakat aaꞌin süpüla naapüin nümüin Maleiwa saaꞌu naainjala niakai je saaꞌu aainjalaa nnojotkat natüjaain aaꞌu na wayuukana sünain mojuin.
Nüsoꞌirüin jooluꞌu waaꞌin chi Naaꞌinkai Maleiwa sünain nnojoliin nountüin ekeroloo na wayuukana chamüin nünainmüin chi Maleiwakai suluꞌu tü aꞌwaajüleekat chakat iipünaa, sükajee ayatüin tü aꞌwaajüleekat yaa mmoluꞌu.
Müleka jülüjüle waaꞌin sukuaippa tü aꞌwaajüleekat yaa mmoluꞌu natüma na judíokana je tü naaꞌinrakat chi sacerdote aapüikai yaa suluꞌu, shia neꞌe kayaakuaka tü kasa ekirajünakat anain waya maaꞌulu yaa. Shiiꞌiyatüin wamüin sünain nnojolüin kasain anain apüla nümüin chi aapüikai tü nasülajakat na wayuukana nümüin chi Maleiwakai süpüla anainjatüin naaꞌin niakai ooꞌulaka naaꞌin na wayuukana nümaa Maleiwa.
Aluwataanüshii neꞌe naya sünain jamüinjatüin nakuaippa sünain tü ekawaakat je tü asawaakat je tü oꞌlojowaakat ajapüü. Nnojotsü sükaaliijain naya süpüla wuleinjatüin tü naaꞌinkat nuꞌupala Maleiwa. Aluwataanüshii naya sünain kasa eekai müin aka tia sümaꞌinruꞌu naapüin chi Maleiwakai namüin tü pütchi jeket eꞌitaaneetkat napüla.
Otta müsia jooluꞌu, jeketüitpa süpüshua. Eweetüshi Cristo sünain niainjachin chi sacerdote müloꞌushikai süpüla naapüinjatüin wamüin wulee aaꞌin nuꞌupala Maleiwa süpüla jutatüin waaꞌin jaꞌitaina kaainjaraliin waya. Ekerotüshi nia suluꞌumüin tü aꞌwaajüleekat chaꞌaya iipünaa, tü nnojotkat sukumalain wayuu. Alanaꞌaleesia maꞌi shia sünain anasüin suulia tü aꞌwaajüleekat yaa mmoluꞌu natüma na jutuushikana, tü akumajuushikat neꞌe sütüma wayuu süpüla motsoꞌo.
Cristo, nnojoishi müin aka naaꞌin chi laülaashikai napüleerua na sacerdote judíokana ekerolopüꞌükai juyaꞌwai suluꞌumüin tü paü shiinaluꞌusükat, “Nümülatuꞌu Maleiwa” münakat. Wwatua neꞌe nikerolüin Cristo suluꞌumüin tü aꞌwaajüleekat chaꞌaya iipünaa. Je tü isha naapakat nümüin chi Maleiwakai, nnojotsü nüshain kaaꞌula toolo, nnojotsü nüshain wane paaꞌachon, maa aka tü naapawaitkat chi sacerdote judíokai paala. Shia naapaka nüsha niakai. Je amülapa nüsha sünain ouktüin nia, nuuntüin taashin waya nütüma suulia waainjala. Müinaꞌaya waya nnojoliin süsalain waainjala nütüma Maleiwa.
Chi sacerdote judíokai, nütülüittitpüꞌüin naaꞌu na wayuu yarüttakana akuaippa nuꞌupala Maleiwa nüsha wane kaaꞌula toolo, nüsha wane paaꞌa toolo, otta wane wüin kaꞌakasü süpaliꞌise wane paaꞌachon, süpüla anouktaa nakuaippa süpülapünaa narütkaainjatüin tü aꞌwaajüleekat.
Otta müshia Cristo, sünain naaꞌinrüin waneepia tü nüchekakat chi Maleiwakai nüpüleerua, je sünain katsüin naaꞌin nütüma chi Naaꞌinkai matüjainkai ouktaa, aapajiraashi nikii süpüla ouktaa nümüin chi Maleiwakai. Maa aka nakaalinjünapüꞌüin na watuushikana süka süsha mürüt neꞌe süpüla sünouktaain nakuaippa, alanaꞌaleeshiꞌiya maꞌi sünain anain waya sütüma nüsha Cristo amülakat waaꞌujee. Je sünainjee ouktüin nia saaꞌu waainjala, nuuntüin naapüin wamüin jutataa aaꞌin jaꞌitaina kaainjaraliin waya, tü nnojotkat aapünüin namüin na watuushikana sooꞌopünaa süpüshua tü naaꞌinrakat. Je süka wuleitpain waaꞌin, acheküshii waꞌyataain waneepia nümüin chi Maleiwa katakai atüma woꞌu.
Nünainjee Cristo, niꞌitaain chi Maleiwakai wane pütchi jeket wapüla waya ounejuushikana, süpüla naapüinjatüin wamüin süpüshua tü nüküjakat achiki paala wamüin sümaa pansaain nünüiki, tü kasa anasü wamaꞌaneetkat süpüla kaꞌikat süpüshua. Akaajaa na watuushi eꞌitaanakana apüla paala tü palajatkat pütchikat nütüma Maleiwa, mayaainje kaainjalain naya sünainjee moonooin sümaa tia, taashiinapa naya jooluꞌu suulia naainjala süka ouktüichipain Cristo.
Maa aka sukuaippa sütüma wayuu sünain karalouktaluꞌuin süchiki jaralüinjatüin aapünüin amüin tü nükorolokot wane wayuu ouktapa nia, nnojoliiwaꞌaya ouktüin chi wayuukai, nnojotsü aapünüin tü korolokot.
Otta nütüjaanapa aaꞌu sünain ouktüin nia, ekeraajüsü süpüla sünoujünüin tü ashajuushikat. Aapüna münüsia tü korolokot.
Müsia aka tü pütchi eꞌitaaushikat paala nütüma Maleiwa napüla na watuushikana. Ekeraajüsü shia amülapa süsha wane mürüt. Nnojolüiwaꞌaya sütülüittinnüin isha, nnojotsü kettaain tü pütchikat.
Soto jaaꞌin tü naaꞌinrapüꞌükat Moisés. Süchikijee nüsoꞌirüin naaꞌin na watuushikana sünain süpüshua tü nuluwataakat anain chi Maleiwakai, tü ashajünakat paala nütüma Moisés suluꞌu karaloukta, naapaakalaka wane sütüna wunuꞌu kanüliakat “hisopo” keꞌichiruꞌusü soi anneerü ishotot. Je süka tüü, nütülüittirakalaka isha paliraasü sümaa wüin, nüsha wane paaꞌa ooꞌulaka nüsha wane kaaꞌula, saaꞌu tü karalouktakat ooꞌulaka saaꞌu tü wayuukolüirua süpüshua,
sünain nümüin namüin: “Anuu tü isha shikeraajakat atüma tü pütchi niꞌitaakat jüpüla chi Maleiwakai, tü nuluwataakat anain jia süpüla joonooinjanain sümaa”.
Je müsia aka sukuaippa nütüma sünain nütülüittirüin tü ishakat saaꞌu tü aꞌwaajüleekat ooꞌulaka saaꞌu süpüshua tü korolokolüirua yaakat suluꞌu, tü niꞌyataakat aka nümüin chi Maleiwakai.
Saashin tü ashajuushi aluwataanakat anain na watuushi judíokana nütüma Maleiwa, alatinnüsü saainjala tü wayuukolüirua müleka sütülüittinnüin süsha mürüt naaꞌu. Nnojolüiwaꞌaya ouktüin wane mürüt sümaa sütülüittinnüin süsha naaꞌu, nnojotsü alatinnüin naainjala.
Saaꞌu shiyaakuain neꞌe shia tü aꞌwaajülee chakat iipünaa, cheꞌojaawaisü uleinjatüin shia sükajee suꞌutinnawalin saaꞌin mürüt süpüla saapünüin tü süshakat nümüin Maleiwa. Otta süpüla tü aꞌwaajülee chakat iipünaa eere chi Maleiwakai, acheküsü aaꞌinnaa kasa eekai alanaꞌaleein sünain anain suulia.
Nnojoishi ekerolüin Cristo suluꞌumüin wane aꞌwaajülee eekai sükumalain wayuu neꞌe yaa mmoluꞌu, suluꞌumüin tü shiyaakua neꞌe tü shiimainsü chakat iipünaa. Otta ekerotshi nümaꞌanamüin chi Maleiwakai chaa iipünaa süpüla asouktaa waaꞌu waneepia nümüin süpüla nükaaliijain waya.
Je Cristo, nnojoishi müin aka naaꞌin chi laülaashikai napüleerua na sacerdote judíokana ekerolowaikai juyaꞌwai suluꞌumüin tü paü shiinaluꞌusükat “Nümülatuꞌu Maleiwa” münakat, süpüla naapawalinjatüin nümüin chi Maleiwakai wane isha nnojotkat nüshain. Nnojotsü kojuyatuain nukua Cristo sünain ekeroloo nümaꞌanamüin Maleiwa sünain aapajirawaa nikii nümüin.
Müleka kojuyatualeje naapajiraain nikii, ouktüshije nia wainmatua süchikijee sükumajünüin tü mmakat. Shiasa jooluꞌu mapainka pejepa sünain sajaꞌlajaainjatüin tü kaꞌikalüirua süpüshua, antüshi Jesús wwatua neꞌe waꞌakamüin süpüla motüinjatüin naaꞌin waainjala Maleiwa sünainjee aapajiraain nikii Jesús süpüla ouktüin waaꞌu. Shiairia neꞌe, nnojoleechi aapajiraain nikii nüchikua.
Maa aka wayuu süpüshua sünain wwatuainjatüin ouktüin sümaa süsouktüinjateerüin nümüin chi Maleiwakai süchikijee ouktaa,
akaajaa Cristo sünain wwatuain neꞌe naapajiraain nikii süpüla ouktaa, motüinjatka akajee naaꞌin saainjala wayuu wainma. Shiimüin sünain nünteechin Cristo nüchikua waꞌakamüin. Otta nnojoleechi aleꞌejüin nia süpüla nuwalaajüinjachin waainjala nüchikua, aluꞌujasa süpüla naapüinjatüin tü oꞌttawaakat sümüin süpüshua tü wayuu aꞌatapajakat sünain nüntajachin.
Tü nüshajakat Moisés, nnojotsü antiraain sümaa süpüshua tü kasa anasü naapeetkat chi Maleiwakai wamüin waya oꞌttaashiikana nütüma Cristo. Sükajee shiyaakuain neꞌe tia, maamüinsat shia namüin na wayuu arütkaweekana nünainmüin Maleiwa. Nnojotsü suuntüin anajiraainjanain naya nümaa chi Maleiwakai, jaꞌitairü aapünawalin süsha mürüt juyaꞌwai.
Müleka anajiraaleje naya sütüma saapünüin tü süshakat mürüt, nooꞌulaainje suulia naapüin. Ayatshiꞌiya naya aapüin süka nnojoyüliain sülaꞌajünüin noulia tü naainjalakat. Müleka shiimüinreje sünain saakatünüin tü naainjalakat noulia sütüma sütülüittinnüin tü süshakat mürüt, ¿jamakaꞌa naya ayatakaꞌa sünain mojuin naaꞌin saalii naainjala?
Akaajaa sütüma tü naaꞌinrapüꞌükat sünain naapawalin tü ishakat juyaꞌwai, susoꞌira aaꞌinchii sünain kaainjaraliin naya,
süka nnojolüin saakatünüin saainjala wayuu sütüma sütülüittinnüin süsha mürüt.
Je sükajee shiimüin tüü, pejepa süpüla nüntüinjachin Cristo yaa mmoluꞌu saꞌakamüin wayuu, müshi nia nümüin chi Maleiwakai: “Tatüjaa aaꞌuchi pia sünain piyouktüin süpüleerua saapünawalin pümüin tü süshakat mürüt. Shia püchekaka tapüleerua jemeinjachin taya maa aka sukuaippa wayuu süpüshua süpüla ouktajachin taya saaꞌu.
Nnojotsü shiain talatüin atüma paaꞌin tü süshakat mürüt saapakat wayuu saaꞌu saainjala”.
Shiasa süchikijee tia, nümakalaka Cristo nümüin: “Maleiwakalee, maa aka paala tü tachiki ashajünakat nütüma Moisés, yapaichipa taya süpüla taaꞌinrüinjatüin waneepia süpüshua tü keeꞌireekat paaꞌin tapüleerua”.
Mayaasüje aluwataanüin wayuu paala sütüma tü nüshajakat Moisés sünain saapawalinjatüin tü kasakat nümüin Maleiwa, nnojotsü nücheküin tia maaꞌulu yaa saashin tü nümakat Cristo sümaa sümüin: “Nnojotsü shiain talatüin atüma paaꞌin tü süshakat mürüt saapakat wayuu saaꞌu saainjala”.
Mojutüitpa nümüin Cristo tü saaꞌinrapüꞌükat paala tü judíokalüirua. Niiꞌiyatüitpa wamüin wane jeketkat shiiꞌiraka süpüla warütkaainjanain nünainmüin Maleiwa. Shia sünainjee tü naaꞌinrakat Cristo, maa aka tü nümakat: “Yapaichipa taya süpüla tü püchekakat tapüleerua”.
Je jooluꞌu, süka naaꞌinrüitpain Jesucristo süpüshua tü nüchekakat chi Maleiwakai nüpüleerua sünain aapajirawaa nikii wwatua neꞌe süpüla ouktaa waaꞌu, taashiinapa waya suulia waainjala süpüla warütkaainjanain nünainmüin chi Maleiwakai.
Na sacerdote judíokana, sünain naꞌyataain nümüin chi Maleiwakai, mayaasüje naapawalin wainmatua tü kasakat nümüin Maleiwa, nnojotsü aakatünüin naainjala na wayuukanairua noulia sütüma.
Otta müshia Cristo, aapajiraashijachi nikii wwatua neꞌe süpüla ouktüinjachin saaꞌu saainjala wayuu. Nnojoleechi aapajiraain nikii nüchikua. Je maaꞌulu yaa, ichaa nia joyotüin nikialuꞌujee chi Maleiwakai süka kettaaitpain tü niꞌyataainkat.
Aꞌatapajüshi nia chaꞌaya iipünaa sümaꞌinruꞌu sükanajuuinjatüin süpüshua tü nüꞌünüükalüirua nütüma Maleiwa.
Sünainjee naapajiraain nikii Cristo süpüla ouktaa, anajiraainapa nümaa Maleiwa waneepia na wayuu alaꞌajaanakana oulia naainjala. Wwatua neꞌe naapajiraain nikii süpüla ouktajachin nia.
Je niiꞌiyatüin wamüin chi Naaꞌinkai Maleiwa sünain shiimüin tia. Shia tü nüküjakat achiki Maleiwa sünain nümüin:
“Soꞌuweena wane kaꞌi, teꞌitaajeerü wane pütchi jeket napüla na wayuukana sümaa pansaajeerüin tanüiki namüin süpüla keeꞌireeinjatüin naaꞌin waneepia tü taluwataakat anain naya”.
Je niiꞌiyatüin wamüin waneꞌeya nümakat Maleiwa: “Müiria motüin taaꞌin naainjala”.
Je jooluꞌu, süka sülaꞌajaanüitpain waainjala woulia sümaa taashiinapain waya suulia nükajee Cristo, nnojolüitpa cheꞌojaain wamüin aapaa kasa nümüin Maleiwa saaꞌu waainjala.
Je jooluꞌu tawalayuwaa, sünainjee naapajiraain nikii Jesús süpüla ouktaa saaꞌu waainjala, taashishii waya süpüla arütkawaa nünainmüin Maleiwa süka jutatüitpain wapüleerua tü wopukot nümaꞌanamüin, maa aka jutatüin paala nüpüleerua chi sacerdote judíokai süpüla ekerolaa suluꞌumüin tü paü shiinaluꞌusükat kanüliakat “Nümülatuꞌu Maleiwa”. Süttüsü paala woulia suulia warütkaain nümaꞌanamüin chi Maleiwakai, maa aka süttüin tü paü shiinaluꞌujatkat suulia wayuu sütüma tü kuluulu sütaüjiakat. Otta müshia jooluꞌu, ouktüichipa Cristo süpüla wekerolüinjanain nünainmüin Maleiwa süpüla katüinjatüin woꞌu.
Je Cristo, chi sacerdote müloꞌushikai, shiimüin sünain anashaatain, je niaichipain laülaain wapüleerua wayakana na nüpüshikana chi Maleiwakai.
Je sünainjee süpüshua tü kasa anasü naaꞌinrakat Cristo, anakaja warütkaale nünainmüin Maleiwa sümaa nnojolüin japüliwain waya sünain anoujaa nünain, nnojotsü piamainjatüin waaꞌin. Taashiinapa waya süpüla warütkaainjanain nünainmüin, süka shiimüin suꞌlojoonüin waainjala woulia sükajee ouktüin Cristo waaꞌu, suulia mojuin waaꞌin saalii waainjala.
Sümaa waküjaain sümüin wayuu sünain waꞌatapajüin tü naaꞌinrüinjatkat chi Maleiwakai wapüla, anakaja wachecherüle waaꞌin sümaꞌinruꞌu nikeraajüin shia, süka watüjaain naaꞌu sünain pansaain nünüiki waneepia.
Anakaja müleka wakaaliijiraale wapüshua sünain kamaneejiraain je sünain waaꞌinrüin tü anasükat.
Je anakaja müleka nnojoliire müin aka waya naaꞌin na wayuu akulajaakana aaꞌin sünain jutkatirawaa. Shia anaka aluꞌu müleka jutkatiraale waya süpüla ekirajirawaa süpüla wachecherüin waaꞌin sünain anoujaa. Anakaja wachiaajiraale waneepia, süka sülüꞌülüin nükalia chi Senyotkai süpüla nüleꞌejüinjachin nüchikua.
Müleka masütaajule wane wayuu sünain naainjala süchikijee niyaawatüin saaꞌu tü shiimainkat nüchikikat chi Maleiwakai, nnojoleerü kasain saapüin nümüin süpüla sülatinnüin naainjala nuulia.
Aꞌatapeechi neꞌe sümaa mmoluu seema tü kaꞌi kasalajaneetkat oꞌu tü aainjalaakat. Ajaꞌlajaajeerü tü nüꞌünüükalüirua chi Maleiwakai soꞌu kaꞌikat tia süka wane siki chuwatashaanasü.
Nnojo motüin jaaꞌin nakuaippa na watuushi judíokana paala sümaiwa. Müleka masütaajule wane wayuu sünain ayouktaa tü nuluwataakat anain Moisés, je müleka süküjüle wayuu piama je apünüin nüchiki sünain natüjaain naaꞌu sünain kaainjalain chi wayuukai, nnojoipüꞌüshi amüliajünüin. Oꞌutinnapüꞌü aaꞌinchi.
Je maaꞌulu yaa, ¿jameechi chi eekai niꞌrüin wayumüin nümüin chi Nüchonkai Maleiwa? ¿Jameechi chi eekai nnojolüin kasajatüin nümüin tü nüsha Cristo amülakat süpüla sülaꞌajaanüin saainjala wayuu saashin tü pütchi eꞌitaanakat wapüla nütüma Maleiwa? ¿Jameechi chi eekai mojuin nünüiki nümüin chi Naaꞌinkai Maleiwa anamiakai maꞌi? Alanaꞌaleejeeria maꞌi sünain mojuin tü süsalajeejatkat nümüin suulia tü alatakat nümüin chi judío kaainjaraikai paala sümaiwa.
Soto jaaꞌin tü nümakat chi Maleiwakai sünain nümüin: “Shiimüin sünain mülieenain jia tatüma saaliijee tü kasa mojusü jaaꞌinrapüꞌükat”. Mataalashi joo niaꞌaya: “Jia tachonniikana, kasalajaneerü jümüin jaainjala tatüma”.
Katoꞌuchi chi Maleiwakai, je müleka sütaꞌünnüle wane wayuu nütüma, ayoꞌujaajeerü maꞌi saaꞌin sümaa mmoluu neema.
Tawalayuwaa, soto jaaꞌin jukuaippa paala jikeroloiwaꞌaya sünain anoujaa. Watta saalin tü müliaa jülatirakat soꞌu kaꞌikat tia saaliijee tü jünoulakat. Mayaainje jiꞌrüin müliaa, achechetshii jia jaaꞌin sünain anoujaa.
Eeshii wane juwalayuu eekai meeꞌerapalain suꞌupala wayuu sümaa neꞌrüin müliaa sütüma wayuu. Otta jia eekana nnojolüin neꞌrüin müliaa, jümüliajüin maꞌi naya.
Oꞌunüshii jia nanainmüin na eekai püreesain süpüla jümüliajüinjanain naya. Otta jiakana jüpüshua, wanaa sümaa shimeꞌraanüin aaꞌu tü jükorolokot sütüma wayuu, ayatsia talatüin jaaꞌin nümaa Maleiwa, süka jütüjaain saaꞌu sünain saapüneerüin jümüin tü nüküjakat achiki paala jümüin sünain pansaain nünüiki. Je tü naapeetkat jümüin, alanaꞌaleesia maꞌi sünain anain suulia tü jükorolo amülouikat.
Anakaja jooluꞌu ayatüle jüchecherüin jaaꞌin sünain anoujaa sümaa nnojoliin mmolüin jia seema tü müliaa jiꞌrakat, süka shiimüin saapüneerüin jümüin sünainjee tü jünoulakat süpüshua tü kasa anasü nüküjakat achiki chi Maleiwakai.
Anakaja nnojorule juuꞌulaain suulia anoujaa. Müleka jüchecherüle jaaꞌin sümaꞌinruꞌu jaꞌatapajüin tü naaꞌinrüinjatkat chi Maleiwakai jümüin, juunteerü jaaꞌinrüin tü nüchekakat jüpüleerua, je naapeerü jümüin tü nüküjakat achiki sümaa pansaain nünüiki.
Soto jaaꞌin tü ashajuushikat suluꞌu tü nüchikimaajatkat chi Maleiwakai: “Shiimüin sünain nüntamaatajachin chi antajachikai.
Je kateerü noꞌu na tachonnii aaꞌinrakana tü tachekakat napüleerua. Otta chi eekai niyouktüin tü nünoulakat, mojeerü maꞌi taaꞌin nümaa”.
Wayakana, nnojoliishii wayain na ooꞌulaakana suulia anoujaa süpüla amüloulii. Waya na wayuu achechetkana naaꞌin sünain anoujaa süpüla oꞌtteꞌennaa nütüma.
Süka tü wanoulakat, atüjaashii waya naaꞌu chi Maleiwakai sünain naaꞌinrüinjatüin tü kasa anasü nüküjakat achiki wamüin. Wayaawatüin sütüma sünain shiimüin tü kasa meꞌrujukat.
Soto jaaꞌin sünain talatüin maꞌi naaꞌin chi Maleiwakai namaa na watuushikana paala sümaiwa müleka nanoujale waneepia tü nümakat namüin.
Je süka tü wanoulakat, wayaawata aaꞌulu sünain sükumajuushin sümaiwa tü mmakat je tü jolotsükalüirua süpüshua süka nünüiki chi Maleiwakai. Tü kasa weꞌrakat maaꞌulu yaa, aainjuushi nütüma süka tü kasa nnojotkat eꞌnnüin paala.
Ekirajünüshii waya maaꞌulu yaa sünain tü anoulaakat sütüma nüchiki Abel, mayaashije kakaꞌiyaichin ouktüin. Shiimüin sünain kanoulain nia nünain Maleiwa. Je süka nünoujain nünain, nüsülajüin nümüin tü talatakat atüma naaꞌin. Je sükajee tia, müshi chi Maleiwakai nümüin: “Pia aaꞌinraka tü tachekakat püpüleerua”. Otta sümaa tü nüsülajakat Caín, chi nipayakai, nnojoishi talatüin nia.
Otta paala sümaiwa Enoc, nnojotsü niꞌrüin ouktaa. Süka shiimüin nünoula nünain Maleiwa, asaajaanüshi nütüma saꞌakajee tü wayuukolüirua yaa mmoluꞌujee, nnojoikalaka nüntüna anain sütüma wayuu süchikijee tia. Sütüma tü ashajuushikat suluꞌu tü nüchikimaajatkat chi Maleiwakai, watüjaa aaꞌuchi Enoc sünain nünoujain. Nnojoliiwaꞌaya nüsaajaanüin Enoc saꞌakajee wayuu, talatüsü naaꞌin chi Maleiwakai nümaa.
Je maaꞌulu yaa, kamaneeshi chi Maleiwakai namüin na eekana nümaain saaꞌu nanoujain nünain sünain niain Maleiwain. Otta nnojotsü talatüin naaꞌin namaa na manoujainsaliikana.
Otta Noé paala sümaiwa, süka shiimüin nünoula nünain Maleiwa, oonooshi sümaa tü naapirakat achiki nia sooꞌopünaa tü kasa alateetkat, tü nnojotkat sütüjaain aaꞌu wayuu. Süka noonooin sümaa nünüiki, nükumajakalaka wane anua kaluꞌuinjatkat tü nüpüshikalüirua süpüla suꞌtteꞌennüinjatüin. Tü kasa anasü naaꞌinrakat Noé sünainjee tü nünoulakat, suturaajaain tü kasa mojusü saaꞌinrakat tü wayuukolüirua süpüshua. Je Noé, süka nünoujain nünain Maleiwa sünain naaꞌinrüin tü nüchekakat nüpüleerua, anajiraaichipa nia nümaa süpüla kaꞌikat süpüshua.
Otta paala sümaiwa Abraham, süka shiimüin nünoula nünain Maleiwa, naapaain nünüiki wanaa sümaa nüjütünüin nütüma suluꞌujee nuumain suluꞌumüin wane mma naata aapünajatkat nümüin nütüma Maleiwa. Mayaasüje nnojolüin nütüjaain saaꞌu Abraham jalainjachin noꞌotüin, ayatshia oꞌunüin.
Je nüntapa suluꞌumüin tia mmakat, kepiashi nia suluꞌu maa aka wayuu naatajatü, mayaainje pansaain nünüiki Maleiwa sünain saapünüinjatüin tü mmakat nümüin. Süka kanoulain nia, talatüsü naaꞌin sünain kepiayaain kuluulu neꞌe, süka nütüjaain naaꞌu chi Maleiwakai sünain nükumajüinjatüin nüpüla wane pueulo kepiainjachikat aluꞌu nia chaꞌaya iipünaa nümaa, wane pueulo matüjainsat ojuttaa. Akaajaa neꞌe Isaac ooꞌulaka Jacob, kepiayaashii kuluulu, mayaasüje pansaain nünüiki chi Maleiwakai sünain saapünajatüin tü mmakat namüin.
Mayaainje laülaachoin maꞌi Abraham süpüla kachonwaa, je maralüin Sara, tü nuꞌwayuusekat, nünoujain tü nümakat paala Maleiwa nümüin sünain pansaain nünüiki. Je saaꞌujee nünoujain Abraham, kachonshii naya laülaaluꞌu.
Sükajee nünoula chi waneeshikai wayuu, watta maꞌi saalii tü nuuꞌuliwoꞌukalüirua mapa, mayaashije laülaain nia süpüla kachonwaa. Isasü süchiki ayaawajünaa, maa aka isain achikii shiyaawajünüin tü jolotsükalüirua chakat iipünaa je tü jasai sotpünaajatkat palaa.
Je na wayuu taküjüinapakana achiki jümüin, pejepa naya süpüla ouktaa, naashajaa achikit sümüin wayuu sünain naatajanain naya yaa saaꞌu tü mmakat. Mayaasüje maapujuin namüin tü nüküjakat achiki paala chi Maleiwakai sümaa pansaain nünüiki, ouktüshii naya sümaa talatüin naaꞌin sünain anoujaa, süka nanoujain sümaa naaꞌinrüinjatüin chi Maleiwakai shia soꞌuweena wane kaꞌi.
Na wayuu makana anüiki, watüjaa aaꞌuchii sünain moumain. Achajaashii süchiki wane mma jeket eeinjanale kepiain naya. Maleꞌejüinsaliijase naya nachikua chaꞌaya suluꞌumüin eejeere paala nojuittinnüin.
Tü naashajaakat achiki, shia wane noumain alanaꞌaleekat sünain anain suulia tü kepiapüꞌükat aluꞌu paala naya. Jülüjasü naaꞌin wane noumain jeket, tü chakat iipünaa nümaꞌana Maleiwa. Je nikeraajüin tia noumainkat napüla süka nnojoliin japülin naya sünain niain Namaleiwasein.
Otta Abraham, wanaa sümaa nuuꞌulakünüin aaꞌin nütüma Maleiwa müleka shiimüinre tü nünoulakat nünain, naapaain nünüiki Maleiwa sünain naapüinjachin Isaac nümüin süpüla ouktajachin, chi waneeshikai nüchon, chi aküjünakai achiki paala nümüin nütüma Maleiwa sünain pansaain nünüiki nümüin sünain maa: “Tü puuꞌuliwoꞌukalüirua, nanainjeeinjateerü na nüikeyuukana Isaac”. Je wanaa sümaa nünoujain Abraham nünain Maleiwa, nuꞌutüinjachia aaꞌin waneepia chi nüchonkai
süka nütüjaain aaꞌu sünain nuuntüin Maleiwa nüsoꞌirüin saaꞌin wayuu eekai ouktüin. Je chi Maleiwakai, naꞌalijirüin nuulia Abraham nuꞌutüinjachin naaꞌin chi nüchonkai. Mataashi maa aka nüsoꞌinnakai aaꞌin nümüin nüchikua.
Otta Isaac, süka shiimüin nünoula nünain Maleiwa, pansaasü nünüiki sünain nüküjain namüin na nüchooinkana Jacob ooꞌulaka Esaú süchiki tü kasa anasü naaꞌinrüinjatkat chi Maleiwakai naka soꞌuweena wane kaꞌi.
Otta Jacob, pejepa süpüla ouktaa je sünain nüshaꞌwalaain süka tü nuwaraaratsekat sünain nuꞌwaajüin Maleiwa, süka shiimüin nünoula nünain, pansaasü nünüiki sünain naapirüin José chi nüchonkai süchiki tü kasa anasü naaꞌinrüinjatkat chi Maleiwakai soꞌuweena wane kaꞌi naka na nüchooinkana José.
Otta José, pejepa süpüla ouktaa, süka shiimüin nünoula nünain Maleiwa, naashajaakalaka nachiki na Israelkana sünain najuittinnüinjanain soꞌuweena wane kaꞌi suluꞌujee tü mmakat Egipto. Nüküjaleein namüin tü naaꞌinrüinjatkat süka tü niimsekat noꞌunapa.
Otta chi nüshikai je tü niikat Moisés, nanujulüin nia süchiki jemelin soꞌu apünüin kashi suulia oꞌutinnaa aaꞌin nütüma chi sülaülakai mma, süka neꞌrüin chi nachonkai sünain anashichoin nia je nnojoliishii mmolüin seema tü nuluwataakat anain chi sülaülakai mma.
Otta miyoꞌupa Moisés, süka shiimüin nünoula nünain Maleiwa, niyouktüin süpüleerua ayataa sünain süchonyaain nia tü nüchonkot chi sülaülakai mma.
Anasü saaꞌin nümüin müliajiraain namaa na nuwalayuu nüpüshikana Maleiwa suulialeꞌeya talataa aaꞌin palit juya saꞌaka kaainjalaa.
Süka jülüjüin naaꞌin Moisés waneepia tü kasa anasü naapeetkat chi Maleiwakai nümüin soꞌuweena wane kaꞌi, anasü saaꞌin nümüin eꞌnnaa amüin saaliijee niain nüpüshin Maleiwa. Nütüjaa aaꞌut sünain shiain tü wayuukolüirua nünteetka aꞌakajee chi Nüneekajalakai Maleiwa. Je mayaasüje niꞌrüin müliaa maa aka müliainjachin chi Nüneekajalakai Maleiwa, alanaꞌaleesia maꞌi shia sünain anain suulia tü washirüü Egiptojeꞌewatkat aapünapüꞌükat nümüin.
Je saaꞌujee tü nünoulakat, ajuittüshi suluꞌujee Egipto. Nnojoishi sükajeejachin mmoluu seema naashichin chi sülaülakai mma, shia süka jülüjain naaꞌin waneepia chi Maleiwakai, mayaashije nnojolin niꞌrüin. Jülüjasü naaꞌin tü naaꞌinrajatkat chi Maleiwakai soꞌuweena wane kaꞌi, sümaa nüchecherüin naaꞌin sünain anoujaa sümaꞌinruꞌu naꞌatapajüin shia.
Otta süka nünoujain Moisés, süpülapünaa najuittinnüin, nuluwataain na Israelkana sünain natülüittirüinjatüin süsha anneerü sotpünaa soꞌu tü nepiakat suulia nüntajüin nanainmüin chi aapiee ajütünakai nütüma chi Maleiwakai süpüla oꞌutaa naaꞌin na tooloyuu eꞌirumaakana chaꞌaya Egipto. Shia eꞌnnaajünaka maaꞌulu yaa süka “Pascua” münüin.
Otta na wayuu Israelkana, süka shiimüin nanoula nünain Maleiwa, nountüin nalatüin pasanainpünaa sünain tü palaakat maa aka sooꞌopünaa mma jososü, tü kanüliakat Palaa Ishosü. Otta tü surulaat Egiptojeꞌewatkalüirua, nnojotsü nountüin nalatüin. Kettüshii naya, shimiralüin tü palaakat.
Otta na judíokana, sünainjee tü nanoulakat, naaꞌinrüin tü nuluwataakat anain Maleiwa sünain naleeyalüinjatüin süsepoꞌupünaa tü pueulokat Jericó kepiakana aluꞌu na naꞌünüükana. Je süka shiimüin nanoula nünain chi Maleiwakai, kettaapa tü akaratshisükat kaꞌi, ojunnajaasü tü süsepkat süpüla nekerolüinjanain suluꞌumüin.
Otta Rahab tü wayuu maaꞌinsatkat, kamaneesü shia namüin na judío ajayajüshiikana sünain sunujulüin naya. Süka shiimüin sünoula nünain Maleiwa, nnojotsü oꞌutünüin aaꞌin wanaa namaa na wayuu kepiakana aꞌaka, na manoulakana nünain Maleiwa.
Eesü süpüla taküjain sooꞌomüin jümüin. Akatsaꞌa suulia kamaꞌajeechin taya sünain, tasoꞌireena aaꞌin jia jooluꞌu sünain nachiki na anoujashiikana maa aka Gedeón, Barac, Sansón ooꞌulaka Jefté, makai aka David, Samuel ooꞌulaka na nünüikimaajanakana chi Maleiwakai.
Sükajee tü nanoulakat, nayamülüin tü naꞌünüükalüirua süpüla nasütüin suumain suulia. Je naaꞌinrüin tü anasükat sümüin tü wayuu laülaakana aaꞌu naya. Ekeraajüsü tü nümakat chi Maleiwakai namüin sünain pansaain nünüiki. Jaꞌitaina ojutünüin sütüma tü naꞌünüükalüirua saꞌaka kalaira, nüsürülüin saanükü chi Maleiwakai.
Jaꞌitaina ojutünüin soꞌu siki, nnojoliishii jotüin sütüma. Jaꞌitaina ashutünüin aaꞌu süka chajaruuta, nalatirüin noulia. Mayaainje matsüin naya, katsüinshii nütüma Maleiwa süpüla naꞌwalakajüin tü naꞌünüükalüirua.
Otta wane jieyuu sünainjee shiimüin nanoula nünain Maleiwa, aapünüshii na napüshikana namüin sümaa kataa oꞌu süchikijee oꞌutünaa aaꞌin. Ooꞌulaka wane wayuukana, nnojoliishii taashin sütüma tü naꞌünüükalüirua, süka nnojoliin nooꞌulaweein suulia tü nanoujakat anain. Je süka masütaajuin naya sünain nanoula nünain chi Maleiwakai, ouktüshii naya sütüma aꞌyaatünaa natüma na naꞌünüükana. Nnojotsü nayouktüin anoujaa, süka natüjaain saaꞌu sünain süsoꞌiraainjatüin naaꞌin soꞌuweena wane kaꞌi sümaa alanaꞌaleeinjatüin sünain anain nakuaippa süchikijee.
Eeshii eekai meeꞌerapalain sümaa naꞌyaatünüin. Püreesashii naya sümaa kapüin süka kaleena.
Eeshii eekai noꞌutünüin aaꞌin sümaa naꞌinaꞌannüin süka ipa. Eeshii eekai ouktüin sükajee shiꞌyotoonüin naseꞌeruꞌupünaa. Eeshii eekai oꞌutünüin aaꞌin süka chajaruuta. Eꞌrünna amüinchii sütüma tü manoujainsatkalüirua. Süka müliain maꞌi na anoujashiikana, aꞌatüshii süta anneerü je süta kaaꞌula nanain.
Waraittaꞌain müshii naya sainküin isashii je saaꞌupünaa wutai sümaa natunkapüꞌüin suluꞌupünaa ipa je suluꞌupünaa yoroloma. Mayaainje wayuuin anashii naya, kanainshiꞌiya neꞌe saaꞌin tü manoujainsatkalüirua.
Mayaainje talatüin maꞌi naaꞌin chi Maleiwakai namaa na anoujashii taküjaitpakana achiki jümüin, sünain ayatüin naya sünain anoujaa suꞌunnaa tü müliaa neꞌrakat, nnojotsü aapünüin namüin süpülapünaa ouktaa tü nüküjakat achiki paala chi Maleiwakai sünain pansaain nünüiki namüin.
Süka jamüin, nüchekalaka chi Maleiwakai, shia saapünüinjatüin tia namüin wanaa wamaa. Kettaaitpa joo tü nüchekakat chi Maleiwakai napüleerua nayakana je wapüleerua wayakana süpüla warütkaainjanain wapüshua nünainmüin nünainjee Cristo. Alanaꞌaleesia maꞌi tü kasa aapünakat wamüin jooluꞌu sünain anain suulia tü kasa aapünakat paala namüin.
Süsoꞌirüitpa waaꞌin nachiki na watuushikana süka nachecherüin naaꞌin sünain anoujaa suꞌunnaa tü müliaa neꞌrakat. Je jooluꞌu müitpain tü nanoulakat, anakaja müleka masütaajule waaꞌin waneꞌewai wakua sünain waaꞌinrüin tü nüchekakat Maleiwa wapüleerua suꞌunnaa tü müliaa weꞌrüinjatkat. Süpüla wachecherüinjatüin waaꞌin, acheküsü wooꞌulaainjatüin suulia waainjala ooꞌulaka suulia tü kasa eekai eein isakat atüma wachiki woonooin sümaa nünüiki Maleiwa.
Shia anaka aluꞌu müleka jülüjale waaꞌin Jesús waneepia. Na watuushikana, nachecherüin naaꞌin sünain anoujaa süka natüjaain saaꞌu sünain nünteechin Cristo, chi Nüneekajalakai Maleiwa, soꞌuweena wane kaꞌi. Je wayakana maaꞌulu yaa, anakaja müleka wachecherüle waaꞌin suꞌunnaa müliaa maa akaapüꞌü nayakana, süka eeichipain Jesucristo wamaa. Nnojotsü niyouktajaain amaa ouktaa saaꞌu tü kuruusakat mayaasüje nütüjaain saaꞌu meeꞌerapaleechin nia sünainjee. Nütüjaa aaꞌut sünain talatüinjatüin maꞌi naaꞌin Maleiwa nümaa süchikijee. Je maaꞌulu yaa, shiimüin sünain nuluwataain wanaa nümaa chi Maleiwakai, sünain joyotüin nia nikialuꞌujee sünainjee kojutüin maꞌi nütüma.
Anakaja sotüle jaaꞌin tü müliaa nülatirakat Jesús wanaa sümaa niyouktünüin sütüma wayuu kaainjarat eꞌrütkat wayumüin nümüin. Anashii müleka jülüjale jaaꞌin Jesús, suulia malainjain jaaꞌin sünain anoujaa suꞌunnaa tü müliaa jiꞌrakat müinmaꞌa.
Jiakana, sünain jaꞌalijirüin jukuaippa suulia aaꞌinraa tü mojusü nachekakat jüpüleerua na wayuu kaainjaraliikana, jaꞌitairü ürüttüin naaꞌin jünain, nnojoliiyülia jia ouktüin natüma saaliijee tia.
Sükajee jiain nüchonnii Maleiwa, nnojo motüin jaaꞌin tü pütchi ashajünakat paala suluꞌu tü karaloukta nüchikimaajatkat süpüla süchecherüinjatüin jaaꞌin: “Tachee, ee mmata paaꞌin nikirajapa pia chi Maleiwakai sünain tü kasa anasükat süpüla paaꞌinrüinjatüin je tü mojusükat süpüla piyouktüinjatüin. Je müleka paaꞌinrüle kasa mojusü, nnojo alin pümüin müleka nüchiajaale pia saaliijee.
Tü wayuu eekai shiimüin sünain alin nüpüla Maleiwa, ekirajünüsü nütüma sünain tü anasükat süpüla saaꞌinrüinjatüin. Je müleka saaꞌinrüle tü mojusükot, süsalasü nütüma süpüla nünouktüinjatüin sukuaippa süka nüchoin”.
Jüchechera jaaꞌin süpüla tü müliaa jiꞌrakat sütüma tü wayuu manoujainsatkalüirua. Sükajee tü müliaa jiꞌrakat, kalioꞌushii jia nütüma chi Maleiwakai. Je sünainjee tia, jütüjaa aaꞌut sünain jiain nüchonnii chi Maleiwakai. ¿Jarai chi achonlu nnojoikai kalioꞌuin nütüma nüshi?
Atüjeeshii nütüma chi Maleiwakai napüshua na nüchooinkana süka tü müliaa neꞌrakat. Müleka malioꞌuleje nütüma Maleiwa, nnojoliija jia nüchooin. Wayuuja neꞌe ojunalaa jia.
Soto jaaꞌin nakuaippa na washikana yaa mmoluꞌu. Jaꞌitaichii kalioꞌuin waya natüma, ayatshii jüüjüüin waya namüin je kojutüshii naya watüma. Shialeeka nümüin chi Washikai Maleiwa chakai iipünaa, alanaꞌaleesia maꞌi sünain anain müleka jüüjüüle waya nümüin süpüla eeinjanain waya nümaa jooluꞌu je süpüla kaꞌikat süpüshua.
Kalioꞌupüꞌüshii waya tepichiiwaꞌaya natüma na washikana, süka keeꞌireein naaꞌin tü anaakat wapüleerua. Akaajaa tü keeꞌireekat naaꞌin chi Maleiwakai wapüleerua süka tü müliaa weꞌrakat, shia aneein waya sükajee tia. Tü nüchekakat wapüleerua, shia süka müinjanain aka waya naaꞌin süpüla kaꞌikat süpüshua.
Je sümaꞌinruꞌu nikirajüin waya chi Maleiwakai süka tü müliaa weꞌrakat, nnojotsü kaluꞌuin talataa aaꞌin wamüin, mojusü waaꞌin sütüma. Otta soꞌuweena wane kaꞌi, walatitpeena tü müliaakat, “Tü alatakat wamüin paala, kaluꞌusü anaa”, wameerü süka saapüneerüin wamüin jutataa aaꞌin sümaa wountüin waaꞌinrüin waneepia tü anasükat sümüin wayuu.
Je jooluꞌu süka temeꞌejüitpain jaaꞌin, anakaja müleka sotüle jaaꞌin tü juwalayuukolüirua eekai malain naaꞌin sünain anoujaa. Jükaaliijiraa jümaala jüpüshua süpüla süchecherüinjatüin jaaꞌin. Anakaja müleka lotüle jia sünain anoujaa napüleerua na juwalayuukana süpüla katsüinjatüin naaꞌin nachikua suulia nooꞌulaajüin suulia anoujaa.
Ee jümata jaaꞌin nanain na juwalayuukana jükaaliijiraaiwa süpüla jutatüinjatüin jaaꞌin jüpüshua. Jaapa jümaala jukuaippa nümüin chi Maleiwakai waneepia saaꞌujee jükatannüin jooluꞌu suulia kaainjalaa. Chi eekai nnojolin nükatannüin suulia naainjala, müichia nnojolin niꞌrüin chi Senyotkai.
Ee jumata jaaꞌin süpüla jüchecherüinjatüin naaꞌin chi juwala eekai malain naaꞌin jaꞌaka, chi ooꞌulaweekai suulia anoujaa nünain chi Maleiwa anamiakai. Anakaja jüchiajaale chi eekai masütaajuin sünain kaainjalaa suulia nashatüin na nuwalayuukana tü mojusü naaꞌinrakat sümaa amalajaain tü nanoulakat sütüma.
Je anakaja müleka jüchiaajiraale suulia aꞌluwajirawaa akuaippaa sümaa wayuu jierü otta wane jierü nümaa wane toolo suulia kiꞌrajüin jia sünain tia. Otta chi eekai nnojolüin jamajatüin nümüin tü nüchekakat chi Maleiwakai nüpüleerua, anakaja müleka jimeꞌejüle naaꞌin süpüla kojutüinjachin Maleiwakai nütüma nüchikua, suulia majüin aka naaꞌin Esaú paala sümaiwa sünain nuikküin sujut eꞌirumaa saaꞌu eküülü neꞌe.
Watüjaa aaꞌuchi nia sünain isain maꞌi naaꞌin süchiirua süchikijee tia. Jaꞌitaichi aꞌyalajüin maꞌi, nnojotsü nuuntüin nuꞌwanajüin tü naaꞌinrakat. Achuntüshiyaaje nümüin chi nüshikai shiiꞌiree nüküjainjatüin nümüin süchiki tü kasa anasü anteetkat nümüin sünainjee eꞌirumawaa, müichia nnojolin kojutüin atümaa maa aka nujut wane eekai eꞌirumaain.
Nnojoliishii antüin jia nünainmüin chi Maleiwakai maa aka nantüin nünainmüin na wayuu Israelkana paala sümaiwa chaꞌaya eere wane uuchi kanüliakat Sinaí, eejatüle süpülajain sümaa süchuwajaain je sümaa kojoin maꞌi tü sirumakat je sümaa kayaain.
Je wanaa sümaa emetutpa shiꞌira wane jontoroyoi, aapünüsü nünüiki chi Maleiwakai sünain maa: “Müleka soꞌotoole wane wayuu je wane mürüt neꞌe sooꞌomüin tü uuchikat, oꞌutinnajatü aaꞌin süka ipa”, müshi nia. “Nuuꞌulaachon numata jooluꞌu suulia aashajawaa”, müsü tü wayuukolüirua, süka shiimolojooin maꞌi saaꞌin sütüma tü saapakat.
Akaajaa Moisés sünain mmolüin. “Tüntüsü maꞌi taaꞌin sümaa mmoluu”, müshi.
Aluꞌujasa jiakana, chi jüntakai anainmüin maaꞌulu yaa, nia Maleiwa eere nuluwataain chaa iipünaa. Nnojoliishii antüin jia sünainmüin wane uuchi maa aka paala na jutuushikana. Anashaatasü maꞌi chaꞌaya, müsü aka saaꞌin Jerusalén sünain anain. Antüshii jia nünainmüin chi Maleiwakai katakai atüma soꞌu wayuu, eere jutkatüin wane aapieeirua wattakat maꞌi saalii sünain eeꞌirajaa süka talatüin maꞌi saaꞌin.
Antüshii jia naꞌakamüin na nüchooinkana Maleiwa, na ashajünakana anülia chaꞌaya iipünaa saaꞌu nayain nüpüshin Maleiwa je saaꞌu müin aka nujut wane eꞌirumaa naya. Antüshii jia nümülatuꞌumüin chi Maleiwakai chi süsouktüinjacheechikai amüin wayuu süpüshua saaꞌujee tü saaꞌinrapüꞌükat, maa aka anale je mojule. Antüshii jia naꞌakamüin na juwalayuu ouktakana, sünain keraaitpain naka süpüshua tü nüchekakat paala Maleiwa.
Antüshii jia nünainmüin Jesús chi keraajakai atüma tü pütchi jeket eꞌitaanakat nütüma Maleiwa, chi amülakai asha sünain ouktüin waaꞌujee süpüla saapünüinjatüin wamüin tü nümakat paala chi Maleiwakai sünain pansaain nünüiki. Tü nüshakat Cristo amülakat waaꞌu süpüla sülaꞌajaain waainjala woulia, alanaꞌaleesia maꞌi shia sünain anain suulia tü nüsülajakat Abel nümüin chi Maleiwakai.
Je sükajee tia, jalia jia jüpüshua suulia jiyouktajaꞌalüin tü nuluwataakat anain jia chi Maleiwakai. Maa aka noꞌutinnüin aaꞌin na watuushikana sütümajee nayouktajüin nünüiki wanaa sümaa nüchiajaain naya chaꞌaya saaꞌu uuchi, akaajaa wayakana maaꞌulu yaa müleka wayouktajüle nünüiki nüchiajaapa chajee iipünaajee eere nuluwataain, miyoꞌuleejeeria maꞌi süsalajana wamüin nütüma.
Akutkujaasü tü mmakat paala sütüma nünüiki chi Maleiwakai chajee saaꞌujee tü uuchikat. Je jooluꞌu maaꞌulu yaa, pansaaitpa nünüiki wamüin sünain: “Akutkujaajeerü tü mmakat süchikua tatüma, je amojujaajeerü sukuaippa tü jolotsükalüirua süpüshua wanaa sümaa”, sünain nümüin.
Je tia pütchi “süchikua” makat, aküjünüsü wamüin süpüla watüjaain saaꞌu sünain sükutkujaajeerüin nütüma süchikua süpüshua tü kasa nükumajalakat paala sümaiwa. Je ajaꞌlajaajeerü shia nütüma. Otta tü kasa matüjainkat akutkujawaa, müiria nnojolüin ajaꞌlajaain.
Shiimüin sünain pülashin chi Maleiwakai süpüla sajaꞌlajaainjatüin nütüma kasa süpüshua, maa aka sajaꞌlajaain kasa süpüshua sütüma wane siki. Je sükajee tia, anakaja kojutüle nia watüma sümaa waaꞌinrüin tü talatakat atüma naaꞌin. Je anakaja müleka waapüle analuꞌut nümüin sümaa waꞌwaajüin nia waneepia, süka waneekuushin nütüma süpüla waluwataainjanain wanaa nümaa soꞌuweena wane kaꞌi.
Anakaja müleka ayatüle jia sünain aijiraain jüpüla jüpüshua süka pawalaawajiraain jia sünainjee anoujaa nünain Cristo.
Anakaja müleka kamaneere jia sümüin wayuu antakat sünain jiꞌiyouin jipialuꞌumüin jaꞌitairü nnojolüin jiꞌraajüin. Jaꞌitashi wayuuin neꞌe saaꞌin jümüin chi jiꞌiyoukai soꞌu wane kaꞌi, eeshi süpüla waneein aapiee nümaꞌanajeejachi Maleiwa.
Anakaja müleka jükaaliijale na wayuu eekai püreesain, müinjana aka püreesakai jia wanaa namaa. Je tü wayuukolüirua eekai müliain, anashii müleka jümüliajüle naya, müinjana aka müliajiraakai jia wanaa namaa.
Anakaja müleka kojutule jütüma jüpüshua sukuaippa kaꞌwayuusee. Je jia kaꞌwayuusekana, kojut jütüma na juꞌwayuusekana. Kasalajaneerü nütüma chi Maleiwakai naainjala chi wayuu eekai nümaꞌüjaain sümaa wayuu nnojotkat nuꞌwayuusein otta nnojoikai suꞌwayuusein, je naainjala chi wayuu aꞌluwajiraakai nukuaippa sümaa wayuu jierü otta wane jierü nümaa wane toolo.
Anakaja müleka nnojoliire keeꞌireein jaaꞌin washirüü. Shia anaka aluꞌu müleka talatüle neꞌe jaaꞌin waneꞌewai jukua sümaa tü eekai eein jümaꞌana, sükajee nümüin wamüin chi Maleiwakai: “Nnojoleechi taya oꞌunüin jümaꞌanajee. Nnojoleena tapütüin jia jümüiwa”.
Je jooluꞌu saaꞌujee eein chi Maleiwakai waneepia wamaa, anasü müleka wachecherüle waaꞌin nünain süpüla müinjatüin wanüiki sümüin wayuu: “Nia teenakaka chi Maleiwakai süpüla nükaalinjain taya. Nnojoleechi taya mmolüin seema tü saaꞌinreetkat tü taꞌünüükolüirua”.
Motojoyoo jaaꞌin na wayuu müloꞌushiikana jüpüleerua, na aküjakana paala nüchiki chi Maleiwakai jümüin. Jülüja jümata jaaꞌin tü nakuaippapüꞌükat süpüla juushikajaain nachiirua, kataiwaꞌaya noꞌu jaꞌaka ooꞌulaka ouktapa naya, süpüla müinjanain aka jia naaꞌin.
Eesü wane pütchi aküjuushi: “Jesucristo, chi wanoujakai anain, matüjainsai aꞌwanajawaa. Je tü nukuaippakat paala, müsia aka tü nukuaippakat maaꞌulu yaa. Meeria ayatüin shia süpüla kaꞌikat süpüshua”.
Je süka maꞌwanajaanüin Jesús, anakaja müleka nnojoliire jüpütüin tü shiimain jikirajaapüꞌükat anain paala suulia jüüjüüin jia sümüin pütchi neꞌe naatajatü, tü nnojotkat wanaawain sümaa tü nüchikikat chi Oꞌtteꞌerüikai. Süka kamaneein chi Maleiwakai wamüin, katsüinsü waaꞌin nütüma. Akaajaa chi jüüjüükai sümüin pütchi naatajatü, süchikimaajatkat neꞌe nemiꞌirain na judíokana, nnojoishi akaaliijünüin sütüma.
Nakuaippa na sacerdotekana suluꞌu tü aꞌwaajüleekat yaa mmoluꞌu natüma na judíokana, wane sümüin suulia wakuaippa waya anoujashiikana nünain Cristo sünain waꞌwaajüin nia saaꞌujee naapajiraain nikii süpüla ouktaa saaꞌu waainjala.
Chi laülaashikai napüleerua na sacerdote judíokana, ekerotpüꞌüshi wwatua soꞌu wane juya suluꞌumüin tü paü shiinaluꞌusükat süpüla naapüinjatüin süsha mürüt oꞌutinnakat aaꞌin saaꞌu saainjala tü wayuukolüirua. Otta tü shiꞌirukukat tü mürütkat, aꞌajünapüꞌüsü anooipaꞌa kaꞌyatamüin suulia shipia tü wayuukolüirua.
Müsia aka nukuaippa Jesús sünain nuꞌutünüin aaꞌin chaꞌaya kaꞌyataluꞌu suulia tü pueulokat, süpüla nülaꞌajaainjatüin saainjala wayuu sükajee tü nüsha amülakat wanaa sümaa ouktüin nia.
Je sükajee tü naaꞌinrakat waaꞌu, anakaja müleka woꞌunule nünainmüin sünain wapütüin süpüshua sukuaippa tü aꞌwaajüleekat yaa mmoluꞌu, mayaashiije eꞌrüliin wayumüin wayuu wamüin saaliijee wayain nüpüshin Cristo.
Süka nnojolüin pueulo yaa saaꞌu tü mmakat kepiainjanakat aluꞌu waya süpüla kaꞌikat süpüshua, keeꞌireesü waaꞌin tü pueulo chakat iipünaa, matüjainsatkat ajaꞌttinnaa, kepiainjanakat aluꞌu waya soꞌuweena wane kaꞌi.
Je wayakana, saaꞌu weꞌnnaajünüin sünain anoujaa nünain Cristo, anakaja müleka waapüle analuꞌut waneepia nümüin chi Maleiwakai saaꞌu tü naaꞌinrakat Jesús, maa akaapüꞌü paala na judíokana naapapüꞌüin tü mürütkat noꞌutakat aaꞌin nümüin Maleiwa.
Je soto jaaꞌin aaꞌinraa kasa anasü sümüin wayuu sümaa jükaaliijiraain jüpüshua. Talateerü naaꞌin chi Maleiwakai sütüma tia suulialeꞌeya tü mürüt naapapüꞌükat na judíokana paala.
Anakaja müleka jüüjüüle jia namüin na juwalayuu laülaayuukana jüpüleerua sümaa joonooin sümaa nanüiki, süpüla talatüinjatüin naaꞌin süka tü naꞌyataainkat. Müleka mojule naaꞌin saaliijee moonooin jia sümaa nanüiki, nnojoleerü kasain anasü saapüin tia jümüin. Aneekünüshii naya süpüla naaꞌinmajüinjanain jia, je nasouktüinjanain nümüin Maleiwa saaꞌu tü naꞌyataainkat.
Nnojo juuꞌulaain suulia achuntaa waaꞌu nümüin chi Maleiwakai. Anasü saaꞌin wamüin tü waaꞌinrapüꞌükat, süka waaꞌinreein waneepia tü kojutkat atüma Maleiwa.
Tachuntüin süka süpüshua taaꞌin süpüleerua jaashajaain nümaa Maleiwa taaꞌu shiiꞌiree taleꞌejüinjachin tachikua maalü jünainmüin.
Achuntüshi joo taya jaaꞌu nümüin chi Maleiwa jimatakai atüma waaꞌin, süpüla nünouktüin jukuaippa süpüla jaaꞌinrüinjatüin waneepia tü nüchekakat jüpüleerua. Je sünainjee ouktüin Cristo, eꞌitaashi chi Maleiwakai wane pütchi süpüla nuꞌtteꞌerüinjanain waya süpüla kaꞌikat süpüshua. Je watüjaa aaꞌut sünain pansaain tü pütchikat süka nüsoꞌireꞌerüin naaꞌin chi Wasenyotsekai Jesucristo süchikijee ouktaa. Otta Cristo, müshi aka naaꞌin wane anneetpüꞌü anashaatashi maꞌi sünain naaꞌinmajüin waya. Je süpüshua tü naaꞌinrakat chi Maleiwakai waka nünainjee Cristo, shia süpüla talatüinjachin nia wamaa je süpüla waꞌwaajüinjachin Jesucristo süpüla kaꞌikat süpüshua. Amén, anashi waꞌwaajüle nia.
Tawalayuwaa, anakaja müleka eere jaaꞌin sünain tü palit pütchi tashajüitpakat jümüin süpüla tachiaain jia süpüla lotüin jünoula.
Je jooluꞌu, taapirüin jia sünain nujuittinnüichipain chi wawalakai Timoteo suluꞌujee tü kaatsetkat. Müleka nüntüle maalü tanainmüin, oꞌuneechi nia tamaa chamüin chaꞌaya süpüla woꞌunajaain jaaꞌu.
Anakaja jüsaküle na wawalayuu laülaayuukana jüpüleerua waneꞌewaire nakua je na anoujashiikana napüshua chakana jümaa. Asakünüshii jia natüma na juwalayuukana yaakana wamaa suluꞌu tü mmakat Italia.
Achuntüshi joo taya jaaꞌu nümüin chi Maleiwakai süpüla niiꞌiyatüin naꞌanasia jümüin jüpüshua.
Tayakai Santiago, wane suwalaꞌata tanülia Jacobo. Taya chi nüchepchiakai Maleiwa otta chi Senyotkai Jesucristo. Tashajüin jooluꞌu jümüin jiakana anoujashiikana nünain Cristo walakatakana sainküin mmakat süpüshua saꞌakajee tü poloosükot piammüin eꞌirukuu, na nuuꞌuliwoꞌukana Israel.
Tawalayuwaa, müleka jiꞌrüle müliaa sütümajee kasa wainma, anakaja müleka talatüle jaaꞌin suꞌunnaa tia.
Antüsü tü müliaakat jünainmüin süpüla jütüjaanüinjanain aaꞌu sütüma wayuu sünain lotüin jia sünain anoujaa nünain Jesucristo. Müleka jülatirüle tia müliaakat sünain jüchecherüin jaaꞌin sünain anoujaa, katsüinjeerü maꞌi jaaꞌin süchikijee.
Je müleka katsüinre jaaꞌin, nnojoleena jia joꞌuweein aaꞌin sünain anoujaa. Laülaweerü jaaꞌin.
Je müleka eere jaꞌaka eekai cheꞌojaain nümüin kekiinjachin nia wanaa sümaa süntüin tü müliaakat nünainmüin, anakaja müleka nüchuntüle nümüin Maleiwa sooꞌopünaa tia. Naapeerü nümüin, nnojoleerü naꞌalijirüin shia nuulia, süka naapeein maꞌi shia. Nnojoleechi niyoujain nia sünainjee achuntaa.
Otta wanaa sümaa nüchuntüin, anakaja nünoujale süka süpüshua naaꞌin sünain naapeerüin Maleiwa nünüiki je sünain naapeerüin nümüin tü nüchuntakat aaꞌu. Müleka matsüinre naaꞌin sünain anoujaa wanaa sümaa nüchuntüin, meechi aka nia saaꞌin sukuaippa süshi palaa sünain nnojolüin jimatüin.
Mayaasüje saapüneerüin nümüin nütüma Maleiwa tü nüchuntakat, saaꞌin nümüin, nnojoleerü aapünüin nümüin süka keiwaꞌalain naaꞌin chi wayuukai je süka joꞌuweein naaꞌin sünain süpüshua tü naaꞌinrakat.
Je wane juwala eekai mojuin, anakaja müleka talatüle naaꞌin süka nüpüshin nia Maleiwa.
Akaꞌaya chi juwala eekai washirüin, anakaja müleka talatüle naaꞌin süka niaꞌinya wane nüpüshin chi Maleiwakai. Otta nnojoishi nüpüshin sünainjee tü nuwashirüinkat, shia sünainjee tü nünoulakat. Anakaja müleka nnojorule motüin naaꞌin chi washitkai sünain sajaꞌlajaweerüin tü nuwashirüinkat soꞌuweena wane kaꞌi. Maa aka sujutuuin süsii wunuꞌu jaꞌipa kaꞌi, akaweeria tü nuwashirüinkat sünain sajaꞌlajaain maalü.
Tamüshii paala jia tachikua: Chi eekai nülatirüin tü müliaakat sümaa nüchecherüin naaꞌin, alanaꞌaleejeechia sünain talataa aaꞌin. Je chi Maleiwakai, nuwalaajeechi nia süka pansaain nünüiki paala sünain naapeerüin wane kataa oꞌu namüin napüshua na eekai alin apüla nia.
Chi wayuu eekai naaꞌinreein kasa mojusü, nnojotsü anain müleka “Nia Maleiwa kaainjalaka atüma taya” nümüle. Watüjaa aaꞌuchi chi Maleiwakai sünain nnojolin kaainjaleein je sünain nnojolüin naaꞌinrireein wayuu kasa mojusü.
¿Kasa kaainjaleeka atüma wane wayuu? Kaainjaleeshi nia süka noonooin sümaa tü kasa mojusü keeꞌireekat naaꞌin.
Müleka naaꞌinrüle tü mojusükat keeꞌireekat naaꞌin, kaainjalaa tia. Je müleka nnojoire nuuꞌulaain suulia kaainjalaa, oukteechi nia.
Tawalayuwaa, jia aishiikana tapüla, nnojo jünoujain tü alawaakat sünain kaainjaleein jia nütüma Maleiwa jaajüin.
Süka jamüin, anasü süpüshua tü nüsülajakat chi Maleiwa kakumalakai tü kasa warattuuitkat chakat iipünaa. Je müichia nnojolüin aapüin nia wamüin kasa mojusü süka matüjüin aꞌwanajawaa nukuaippa.
Je aneekünüshii waya nütüma süpüla shiiꞌiranajaainjatüin waaꞌin sütüma tü shiimüin nüchikikat chi Oꞌtteꞌerüikai süpüla niiꞌiyatüinjachin wanainjee sünain anashaatain maꞌi süpüshua tü nukumalakat.
Tawalayuwaa, jia aishiikana tapüla, jülüja jaaꞌin tü taküjüinjatkat jümüin jooluꞌu: Anakaja müleka eere jaaꞌin sünain tü nüküjakat wane juwala jümüin sümaa nnojolüin jüsouktüin pejeewa sünainmüin tü nümakat. Nnojo jaashichijaain nümüin.
Chi eekai jashichin nümüin chi nuwalakai, iseerü nüchiki aaꞌinraa tü kasa anasü nüchekakat chi Maleiwakai nüpüleerua.
Juuꞌulaa jümata suulia jaaꞌinrüin tü yarüttakat atüma jaaꞌin je suulia jaaꞌinrüin kasa mojusü, maa aka tü saaꞌinrakat wayuu sainküin mmakat süpüshua. Shia anaka aluꞌu müleka joonoole sümaa tü pütchi nünüikikat chi Maleiwakai niꞌitaakat suluꞌu jaaꞌin, tü aaꞌinmajakat jia suulia kaainjalaa.
Joonoo jümata sümaa nünüiki Maleiwa sünain jaaꞌinrüin süpüshua tü sümakat. Nnojo müin aka jia naaꞌin chi eekai talatüin naaꞌin saaꞌu aapajülin neꞌe nünüiki sünain nnojolin naaꞌinrüin tü suluwataakat anain.
Chia wayuukai moonoolosai, müshi aka naaꞌin eekai niꞌraain nuꞌupünaa paala süka rouya sünain motüin naaꞌin shia süchikijee.
Otta chi eekai jülüjüin naaꞌin nünüiki Maleiwa süpüla naaꞌinrüinjatüin waneepia tü suluwataakat anain, sümaa nnojolüin motüin naaꞌin shia, alanaꞌaleejeeria maꞌi sünain talatüin naaꞌin sünain süpüshua tü naaꞌinrakat, süka shiain nünüiki Maleiwa taashika atüma wayuu suulia kaainjalaa.
Wane wayuu eekai talatüin Maleiwa nümaa naajüin, müleka nnojorule nülaüleꞌerüin naaꞌin süka nünüiki, mayaashije nuꞌwaataain suluꞌu tü nünoulakat, nnojotsü kasain saamüin nümüin tia noꞌuluꞌu Maleiwa.
¿Kasa talataka atüma naaꞌin chi Washikai Maleiwa? Talatüsü naaꞌin müleka waaꞌinmajüle na wayuukana eekai mapüshin, maa aka na tepichi mooꞌutshiikana ooꞌulaka na jieyuu oukta aꞌwayuusechiikana. Je nücheküin chi Maleiwakai nnojorule waaꞌinrüin tü yarüttakat atüma waaꞌin, maa aka tü naaꞌinrakat na wayuu manoujainsaliikana.
Tawalayuwaa, jia anoujashiikana nünain chi Wasenyotsekai Jesucristo chi anashaatakai maꞌi, anakaja müleka nnojoliire jia kachekalain suꞌutku wayuu.
¿Jameena jia müleka nantüle piamashii wayuu jünainmüin suluꞌu tü outkajaaleekat? Chi wane, anashaatasü maꞌi nüsheꞌin je sittiija sünain najapü ooroleꞌeya neꞌe. Ooꞌulaka chi wane, mojusü nüsheꞌin süka mojuin nia.
Müleka kachekalain jaaꞌin nümüin chi ana asheꞌinchikai sünain jümüin nümüin: “Püikkalaa saaꞌu tü einasee anasükat”, wanaa sümaa jümüin nümüin chi moju asheꞌinchikai sünain “Shaꞌwata neꞌe pia yalaꞌaya” je sünain “Püikkalaa mmaluꞌu”, sünain jümüin nümüin, ¿kasa mojuka sünain tia?
Shiimüin sünain kachekalain jia suꞌutku wayuu. Jaꞌitaichi kapülain jaaꞌin antaa jaꞌakamüin chi mojushikai, nnojoishi jamajachiyaain neꞌe nia jümüin.
Jaapa tanüiki tawalayuwaa, jia aishiikana tapüla. Wainma na wayuu mojushiikana soꞌuluꞌu wayuu. Otta katsüinsü naaꞌin sünain anoujaa sükajee aneekuushin naya nütüma Maleiwa süpüla aluwatawaa wanaa nümaa soꞌuweena wane kaꞌi. Shia tü nüküjakat achiki paala Maleiwa sünain pansaain nünüiki nooꞌopünaa na wayuu eekai alin apüla nia.
Otta jiakana, müleka kachekarale jia suꞌutku wayuu, eꞌrülii wayumüin jia namüin eekai mojuin sükajee tia. Na washinnuu kojutkana jütüma, nayayaain eꞌikeꞌerüin jia maaꞌulu yaa, nayayaain oꞌunirüin jia namülatuꞌumüin na laülaayuukana süpüla saapünüinjatüin jikii natüma,
nayayaain na mojukana anüiki nümüin Cristo, chi kojutkai jütüma, chi aneekakai jia süpüla nüpüshin.
Soto jaaꞌin tü ashajünakat paala suluꞌu tü nüchikimaajatkat chi Maleiwakai, tü nüküjapüꞌükat Cristo sümüin wayuu sünain müin mayaa: “Anashii aire jüpüla wayuu süpüshua maa aka alin jia jüpülajiraa”. Müleka joonoole sümaa tü pütchikat, anasü maꞌi tü jaaꞌinrakat.
Aluꞌujasa müleka kachekarale jia suꞌutku wayuu, shiimüin sünain jiain kaainjaraliin sükajee tia. Je kasalajaneerü jümüin tia süka moonooloin jia sümaa tü ashajuushikat.
Wane eekai oonooin sümaa tü nuluwataakat anain Maleiwa, kaainjalaichipaꞌaya nia jaꞌitairü wwatuain neꞌe tü naainjalakat.
Soto jaaꞌin tü nuluwataakat anain sünain nümüin wamüin: “Nnojo pümaꞌüjaain sümaa wayuu nnojotkat puꞌwayuusein otta nnojoikai puꞌwayuusein”, je “Nnojo puꞌutüin saaꞌin wayuu”, makat. Jaꞌitairü nnojolüin pümaꞌüjaain sümaa wayuu nnojotkat puꞌwayuusein otta nnojoikai puꞌwayuusein, müleka puꞌutüle saaꞌin wayuu, kaainjalaichipaꞌaya neꞌe pia nuꞌupala Maleiwa sükajee tia.
Jülüja jaaꞌin tü jaaꞌinrakat je süpüshua tü jümakat, süka jütüjaain saaꞌu sünain asouktinneenain jia niꞌipajee Maleiwa soꞌuweena wane kaꞌi sooꞌopünaa tü jaaꞌinrapüꞌükat, müleka joonoole sümaa tü nuluwataakat anain Cristo süpüla aijiraain jia jüpüla. Je soto jaaꞌin sünain taashiinapain jia sütüma tü nümapüꞌükat Jesús süpüla jiꞌyataainjanain nümüin Maleiwa süka süpüshua jaaꞌin.
Müleka mamüliajüinre jia saaꞌin wayuu, nnojoleena amüliajünüin jia nütümaya. Akaajasa na amüliajüliikana saaꞌin wayuu, talateerü naaꞌin soꞌu kaꞌikat tia nuꞌupala Maleiwa.
Tawalayuwaa, ¿jameechi chi wayuu eekai nümüin: “Anoujashi taya nünain Cristo”, sünain nnojolüin naaꞌinrüin tü kasa anasü nüchekakat chi Maleiwakai nüpüleerua? ¿Oꞌtteꞌenneechi sünainjee tia jaajüin?
¿Jameerü eera nukuaippa chira wayuukai nümüin wane nuwala eekai cheꞌojaain nüsheꞌin, eekai cheꞌojaain eküülü nümüin?
Müleka nümüle nümüin: “Eeshi Maleiwakai pümaa, kasheꞌinjeechi pia, emireechi pia”, sünain nnojolüin nüsülajayaain tü kasa cheꞌojaakat nümüin, nnojotsü jaloulin nümüin chi mojushikai tü nümakat nümüin.
Mayaasüje müin nünüiki chi anoujashikai naajüin sünain “Anoujashi taya nünain Cristo” nümüin, nnojotsü kasain anain apüla tü nünoulakat nuꞌupala Maleiwa, süka nnojolüin naaꞌinrüin tü kasa anasü nüchekakat chi Maleiwakai nüpüleerua.
Eeshiijaꞌa süpüla jümüin tamüin: “Eeshii wawalayuu eekai neꞌnnaajünüin sünainjee tü kasa anasü naaꞌinrakat, otta wane eꞌnnaajünüshii neꞌe sünainjee naꞌwaataain suluꞌu tü nanoulakat”. Tamüshii paala jia: Süka nnojoliin teꞌrüin jia sünain aaꞌinraa tü kasa anasü nüchekakat Maleiwa jüpüleerua, nnojotsü tatüjaain aaꞌu müleka shiimüinre sünain jünoujain nünain Cristo. Otta tayakai, jütüjaa aaꞌuchi taya sünain shiimüin tanoujain nünain, süka jiꞌrüin tü kasa anasü taaꞌinrakat.
Anoujashii jia sünain waneeshin chi Maleiwakai. Shiimüin sünain waneeshin nia. Otta müsia tü yolujaakalüirua, nanouja anainrü tiaꞌaya, je mmotshii naya neema Maleiwaya. ¿Oꞌtteꞌenneena na yolujaakana sünainjee tia jaajüin?
Maaꞌinyüü tü jülüjakat jaaꞌin. Taküjeerü jooluꞌu jümüin nüchiki Abraham chi watuushikai süpüla jiyaawatüinjatüin saaꞌu sünain nnojolüin kasain anain apüla tü sünoulakat wane wayuu nuꞌupala Maleiwa müleka nnojorule saaꞌinrüin tü kasa anasü nüchekakat chi Maleiwakai süpüleerua. ¿Kasa anajiraaka anainjee Abraham nümaa Maleiwa? Shia süka naapüin Isaac chi nüchonkai nümüin süpüla nuꞌutajachin naaꞌin saaꞌu tü aꞌajüleekat.
Yapashi nia süpüla nuꞌutüinjachin naaꞌin chi nüchonkai. Süka jamüin, shiimüin sünain nünoujain nünain Maleiwa. Je nütüjaaichipa aaꞌu Maleiwa sünain shiimüin nünoujain sükajee tü naaꞌinrakat.
Ekeraajüsü nütüma Abraham tü ashajuushikat paala suluꞌu tü nüchikimaajatkat chi Maleiwakai: “Nücheka achikit Maleiwa anajiraain Abraham nümaa sünainjee nünoujain nünüiki”, müsü. Je süka shiimüin sünain nünoujain Abraham, aleewashi chi Maleiwakai nümaa.
Jiyaawata aaꞌulu jooluꞌu tü tamakat jümüin. Watüjaa aaꞌulu müleka anajiraale nümaa Maleiwa wane wayuu sünainjee tü kasa anasü naaꞌinrakat, nnojotsü sünainjeejatüin neꞌe tü nümakat sünain “Anoujashi taya” sünain nümüin.
Soto jaaꞌin süchiki Rahab tü wayuu maaꞌinsatkat paala sümaiwa sünain anajiraain shia nümaa Maleiwa sünainjee tü kasa anasü saaꞌinrakat. Kamaneesü shia namüin na judío ajayajüshiikana sünain suunjulüin naya noulia na naꞌünüükana sümaa shiꞌitaain naya suluꞌu wane wopu wane sümüin.
Maa aka wane ouktüsü, watüjaa aaꞌulu sünain nnojolüin katüin soꞌu süka nnojolüin sükutulaain sünain aaꞌinraa wane kasa. Akaajaa chi wayuu nnojotkai kasain anain apüla tü nünoulakat nuꞌupala Maleiwa, watüjaa aaꞌulu sünain manoujain nia süka nnojolüin naaꞌinrüin tü kasa anasü nüchekakat chi Maleiwakai nüpüleerua.
Tawalayuwaa, jia keeꞌireekana aaꞌin ekirajaa wayuu, soto jaaꞌin wane kasa: Waya ekirajüliikana, saashajaajeena waya wayuu müleka mojushiire tü wamakat sümüin.
Nnojotsü wayuu eekai aaꞌinrüin tü anasükat waneepia, ¿aashi müin? Otta chi wayuu eekai nnojolin kaainjalain süka nünüiki, wayuu anashi maꞌi nia. Laülaa aaꞌinchi nia saaꞌu süpüshuaꞌaya tü naaꞌinrakat sükajee tia.
Müleka weꞌitaale wane juleena nünain wane ama weꞌejena, jüüjüüshi wamüin eepünaale wacheküin waralin nia.
Je wane anuaya suꞌunnaa wane jouktai, jaꞌitairü miyoꞌuin tü anuakat, apalaitaasü süka wane ojununtia joꞌuuchon nütüma chi süpüꞌüyakai.
Je tü wayeekat, mayaasüje joꞌuuchoin shia wanain, watta maꞌi saalin tü kasa ojuittakat waanüküluꞌujee sütüma. Maa aka wane sikoꞌu sünain jotüin alama wattapünaa sütüma,
akaajaa tü wayeekat sünain kaainjalain waya sütüma. Nücheküin Satanás süpüleerua kaainjalainjanain waya waneepia süka wanüiki süpüla yarüttüinjatüin waaꞌin sütüma tü wamakat.
Jülüja jaaꞌin tü kasa kepiakat wunaꞌainküin, tü wuchiikalüirua, tü wüikalüirua, je tü jimekalüirua. Jaꞌitairü simaluunain süpüshua, eesü eekai sümaüsijünüin sütüma wayuu.
Otta tü wayeekat, matüjainsat amaüsijünaa. Kaainjaleeshii waya süka waneepia. Je na wayuu waküjakana amüin wane pütchi mojuluꞌut, eewaajeerü tü nakuaippakat sütüma, maa aka ouktüin wayuu sütüma weneena.
Wayakana na aꞌwaajakana Maleiwa, müleka woꞌulejüle wane wayuu, woꞌulejüin Maleiwa wanaa nümaa, süka aainjuushin nia nütüma Maleiwa.
Waapüin analuꞌut nümüin chi Maleiwakai soꞌu wane kaꞌi je woꞌulejüin wayuu soꞌu waneꞌeya. Tawalayuwaa, shiimüꞌinya sünain mojuin tü waaꞌinrakat sükajee tia.
Jülüja jaaꞌin wane jasalira. ¿Eweetüsü wüin palaasü sümaa wüin jemetüsü suluꞌujee? Nnojo. Otta wane wunuꞌu kanüliasü “higuera” münüin, ¿kachonsü “aceituna”? Nnojo. Otta müsia wane “vid”, ¿kachonsü “higo”? Nnojo. Tawalayuwaa, müsia aka tü waanükükat müleka sujuittirataarüle pütchi analuꞌut sümaa wane pütchi mojuluꞌut.
Chi wayuu eekai kekiin jaꞌaka süka nütüjaain saaꞌu tü anasükat süpüla naaꞌinrüinjatüin sümüin wayuu, kamaneeshi nia sümüin sünain nnojolüin pülayaain naaꞌin suulia.
Otta müleka kanainre jaaꞌin na juwalayuukana sümaa jüchunjain aaꞌin saaꞌu nakorolo, je müleka keeꞌireere jaaꞌin aꞌwaajünaa waneepia sütüma wayuu, nnojo juꞌwaataain suluꞌu kekiin jia, je nnojo juꞌwaataain sünain jütüjaain saaꞌu tü shiimüinkat jaajüin.
Shiimüin sünain jülüjüin jaaꞌin tü jülüjakat naaꞌin na manoujainsaliikana je jaaꞌinreein tü naaꞌinrakat. Chi ekirajakai jia sünain tia, nnojoishi niain Maleiwa chakai iipünaa, nia kekirajanainka jia chi Yolujaakai.
Müleka nnojorule juuꞌulaain suulia achunjaa aaꞌin je suulia keeꞌireein jaaꞌin aꞌwaajünaa, nnojoleena jia paaꞌinwain sünain aꞌyatawaa nümüin Maleiwa sütüma tia, je aaꞌinreena jia kasa mojusü waneepia.
¿Jameerü nukuaippa chi eekai kekiin nütüma chi Maleiwakai chakai iipünaa? Wuleerü naaꞌin. Nnojoleechi aꞌülüjiraain namaa na nuwalayuukana, anamieechi nia namüin, jüüjüüjeechi nia namüin. Amüliajeechi nia waneepia na eekai niꞌrüin sünain müliaa. Naaꞌinreerü kasa anasü sümüin wayuu süpüshua. Nnojoleechi kachekalaꞌatalin nia wayuu. Je nnojoleechi piamain oꞌupünaa.
Chi wayuu jaꞌaka eekai nükaaliijain na nuwalayuukana süpüla aijiraainjanain napülajiraa, nükaaliijain naya süpüla naaꞌinrüinjatüin waneepia kasa anasü.
¿Jamüshii jia jüꞌülüjaajiraakaꞌa? Shia süka keeꞌireein jaaꞌin tü jüchekakat jümüiwa.
Je müleka nnojorule juuntüin tü keeꞌireekat jaaꞌin, aꞌürülaajiraasü jaaꞌin je oꞌuniraweeshii jia jaaꞌin. Atkaajiraashii jia süka kachiiruain jaaꞌin tü namaꞌanakat na juwalayuukana. Otta tü nüsülajeekat chi Maleiwakai, nnojotsü aapünüin jümüin süka nnojolüin shia juchuntüin nümüin.
Otta mayaasüje juchuntüin nümüin, nnojoleerü aapünüin jümüin, süka nnojolüin anain jukuaippa namüin na juwalayuukana. Juchuntüin tü jüchekalakat neꞌe jaaꞌin jümüiwa.
Jia wayuu nnojoliikana ichein nünain Maleiwa, jalia jia. Müleka keeꞌireere jaaꞌin tü kasa mojusü naaꞌinrakat na manoujainsaliikana, atüjaaneena aaꞌu jia sünain kanain jaaꞌin Maleiwa je sünain niaichipain joo jüꞌünüüin.
Nnojo motüin jaaꞌin tü ashajuushikat suluꞌu tü nüchikimaajatkat Maleiwa: Niꞌitaain chi Naaꞌinkai suluꞌu waaꞌin süka nücheküin tü aleewaakat wamaa. Je chi Naaꞌinkai Maleiwa, nücheküin süpüleerua icheinjanain waya waneepia nünain.
Shiimüin sünain nükaaliijüin waya suulia keeꞌireejüin waaꞌin kasa mojusü. Shia tü ashajünakat achiki suluꞌu tü nüchikimaajatkat Maleiwa sünain müin mayaa: “Chi wayuu eekai pülain naaꞌin nuulia Maleiwa, nnojoleechi akaaliijünüin nütüma. Nia akaaliijünaka nütüma chi eekai jüüjüüin nümüin”.
Sükajee tüü, anakaja jüüjüüle jia nümüin Maleiwa waneepia. Müleka jüleejüle chi Yolujaakai, oꞌunamaateechi juulia.
Je müleka jürütkaale nünainmüin Maleiwa, arütkaajeechi nia jünainmüin. Jia kaainjaraliikana, juuꞌulaa suulia jaainjala. Jia piamakana oꞌupünaa, juuꞌulaa suulia yarüttaa aaꞌin.
Jia talatakana aaꞌin wanaa sümaa jaaꞌinrüin tü kasa mojusükot, anakaja jooluꞌu müleka mojule maꞌi jaaꞌin saaliijee tia.
Shiimüin sünain kojuteenain jia nütüma Maleiwa müleka jüüjüüle jia nümüin.
Tawalayuwaa, juuꞌulaa suulia mojuu anüiki namüin na juwalayuukana. Müleka jiyoujüle tü naaꞌinrakat chi juwalakai je süsalain nia jütüma, jiyoujainjaꞌa mmata tü nuluwataakat anain Maleiwa sükajee tia. Shiimüinjaꞌa nnojolüin jikeraajüin shia.
Nnojoliishii eꞌitaanüin jia süpüla jiyoujainjachin chi juwalakai. Nia neꞌe nümüiwa Maleiwa aaꞌinrüinjaika tia. Maleiwa, chi aapakai nünüiki wamüin süpüla woonowaa amaa, nia kapülainka süpüla oꞌtteꞌeraa waya anoujashiikana, je kapülainshi süpüla süsalainjatüin nütüma saainjala tü manoujainsatkalüirua.
Jalia jia suulia aꞌwaatawaa suluꞌu tü jaaꞌinrüinjatkat mapeena jaashin, sünain müin mayaa: “Oꞌuneena joo waya mapeena suluꞌumüin wane pueulo süpüla aꞌyatawaa maa aka wane juya, sünain oikkawaa wane kasa shiiꞌiree washirüü”.
Tamüshii paala jia: Nnojotsü jütüjaain aaꞌu tü alatajateetkat jümüin mapeena. Maa aka tü mannuuyakat wattaꞌa maalü sünain kerashiin tü alamakat sütüma je soosojooin jaꞌipa kaꞌi, akaajaa wayakana, palit kaꞌi sünain katüin woꞌu, je oukteena waya mapeena.
Mojusü juꞌwaataain suluꞌu jukuaippa. Shia anaka aluꞌu müleka jümüle: “Tü waaꞌinreekat, wounteerü waaꞌinrüin shia müleka nücheküle chi Maleiwakai wapüleerua. Müleka nnojorule nücheküin wapüleerua shia, aneerü waaꞌin sümaa tia”.
Tashajüitpa joo jümüin tü pütchikat süpüla joonooinjatüin sümaa. Je jooluꞌu, süka jütüjaain saaꞌu tü kasa anakat süpüla jaaꞌinrüin, müleka nnojorule jaaꞌinrüin shia, kaainjaleena jia sükajee tia.
Jiakana washinnuukana, jaapa jumaala tü taküjüinjatkat jooluꞌu jümüin. Anakaja juꞌttüle sünain mojushaatain jaaꞌin saaliijee tü müliaa jiꞌreetkat mapeena.
Nnojoleerü kasain saamüin jümüin tü juwashirüinkat soꞌuweena wane kaꞌi. Tü jüsheꞌin anashaatakat, rulumairü maaꞌulu.
Je tü oorokat ooꞌulaka tü pülaatakat, oꞌttüitpa sünain ittüin. Shiiꞌiree washireein maꞌi jia, nnojotsü jükaaliijain wayuu eekai müliain. Je saaꞌujee tia, süsaleena maꞌi jia soꞌuweena tü kaꞌi sajaꞌlajaainjatkat oꞌu kasa süpüshua.
Na wayuu aꞌyataapüꞌükana jümüin, na nnojoliipüꞌükana juwalaajüin, nnojoleerü motüin naaꞌin tia. Je chi Maleiwa Pülashikai, niꞌrüin tü namülialakat je naapüin tü neꞌirakat.
Shia jülüjaka jaaꞌin neꞌe ayalajaa kasa kojutsü. Jiꞌiyepüꞌüshii jia suulia wayuu, je aapapüꞌüshii jia shikii wayuu süpüla oꞌutünaa aaꞌin, jaꞌitaina maainjalapüꞌüin naya juulia, jaꞌitaina nnojoliin jüꞌünüüin naya. Je nnojotsü jülüjayaain jaaꞌin sünain nüntajachin Cristo mapeena süpüla süsalainjanain jia nütüma.
Tawalayuwaa, anakaja jüchecherüle jaaꞌin suꞌunnaa tü müliaa jiꞌrakat sümaꞌinruꞌu jaꞌatapajüin nüleꞌejüin Cristo. Maa aka wane apünajüi sünain aꞌatapajaa süꞌitüin tü juyakat je sünain nnojolüin süshapajaain naaꞌin sümaꞌinruꞌu kachoin tü nuꞌttiakat,
akaweenia jiakana sünain jüchecherüin jaaꞌin suꞌunnaa tü müliaa jiꞌrakat. Jüchechera jumata jaaꞌin sünain anoujaa süka sülüꞌülüin tü kaꞌi nüleꞌejüinjatkat oꞌu Cristo nüchikua.
Je tawalayuwaa, mayaashiije jia müliain, jalia jia suulia jaashajaꞌalaajayaain na juwalayuukana, süpüla nnojoliinjanain jüsouktüin nümüin Cristo saaliijee tia. Je soto jaaꞌin sünain nüntamaatajachin nüchikua.
Tawalayuwaa, wanaa sümaa tü müliaa jiꞌrakat, soto jaaꞌin nakuaippa na nünüikimaajanakana chi Maleiwakai paala sümaiwa. Mayaainje neꞌrapüꞌüin namüliain sünainjee aküjaa nünüiki Maleiwa, ayatshiꞌiya sünain aküjaa süka nachecherüin naaꞌin.
Watüjaa aaꞌuchi chi Maleiwakai sünain naaꞌinrüin wainma kasa anasü sümüin wayuu eekai süchecherüin saaꞌin suꞌunnaa sümüliala, maa aka nümüin chi watuushikai Job paala sümaiwa. Mayaashije müliain maꞌi nia, nüchecherüin naaꞌin. Je nümüliajüin nia Maleiwa wanaa sümaa tia.
Tawalayuwaa, tamüshii paala jia: Suulia süsalajüin jia nütüma Maleiwa, nnojo jümüin: “Pansaasü maꞌi tanüiki süka taküjain suluꞌu nünülia chi Maleiwakai chakai iipünaa”, nnojo jümüin. Shia anaka aluꞌu lotüle jünüiki waneepia.
¿Eeshi eekai müliain jaꞌaka? Anakaja nüchuntüle nümüin Maleiwa saaꞌu tia. Je chi eekai talatüin aaꞌin, anakaja müleka niiꞌirajüle sünain nuꞌwaajüin Maleiwa.
Je chi eekai ayuulin, anakaja müleka neenajirüle na laülaashiikana suluꞌu tü outkajaaleekat süpüla nachuntüin nümüin Maleiwa naaꞌu saaꞌu nünülia chi Senyotkai sümaa nashulerüin seita nünain.
Müleka nachuntüle, sünain kanoulain maꞌi naaꞌin, aawalaajeechi nütüma Maleiwa chi ayuuishikai. Je müleka kaainjarale nia, alatinneerü tü naainjalakat nuulia nütüma.
Je sükajee tüü, anakaja müleka jüküjiraale süchiki tü jaainjalakat sümaa jüchuntiraain jaaꞌu nümüin Maleiwa. Anainjanakalaka na eekana ayuulin jaꞌaka. Shiimüin sünain naapeerüin chi Maleiwakai nanüiki na wayuu anajiraakana nümaa, je nücheküin süpüleerua naaꞌinrüin tü anasü nachuntakat nümüin.
Soto jaaꞌin nüchiki Elías nünüikimaajachikai Maleiwa paala sümaiwa sünain müin aka nia waaꞌin wayakana wapüshua. Nüchuntüin süka süpüshua naaꞌin nümüin Maleiwa süpüla nnojolüinjatüin süꞌitüin tü juyakat. Maꞌitüinkalaka tü juyakat maa aka saaꞌin apünüin juya shiatapünaamüin.
Nüchuntakalaka süchikijee tia süpüla süꞌitüinjatüin süchikua. Aꞌita müsia shia süpüla kaꞌttiainjatüin wayuu sainküin mmakat süpüshua.
Tawalayuwaa, ¿jameechi jütüma wane juwala müleka niyouktüle tü shiimüinkat sümaa nuuꞌulaain suulia tü nuluwataakat anain Cristo? Müleka jükaaliijüle nia süpüla niitaainjachin nüchikua sünain oonowaa sümaa, oꞌtteꞌenneechi nia suulia akatalawaa nuulia Maleiwa. Jaꞌitairü wainmain tü naainjalakat, alatinneerü shia nuulia süpüshua nütüma Maleiwa. Shiairia neꞌe tü tashajakat jümüin.
Taya, wane chi Aluwataaushikai nütüma Jesucristo, Pedrokai anülia, ashajüshi joo taya jümüin, jia aneekajuushikana nütüma Maleiwa, jia walakatakana sainküin mma sünain kepiain jooluꞌu suluꞌupünaa tü mmakat Ponto, Galacia, Capadocia, Asia, ooꞌulaka Bitinia.
Aneekünüshii jia nütüma chi Washikai Maleiwa süpüla tü naaꞌinrüinjattüjütkalia paala sümaiwa. Akatannüshii jia nütüma chi Naaꞌinkai süpüla nüpüshinjanain jia. Nücheküin süpüleerua joonooinjatüin sümaa nünüiki Jesucristo chi Nüchonkai, chi aapajiraakai nukuaippa süpüla amülain nüsha waaꞌujee süpüla nülaꞌajaainjatüin waainjala woulia. Achuntüshi taya jaaꞌu nümüin Maleiwa süpüla niiꞌiyatüinjatüin naꞌanasia waneepia jümüin je süpüla naapüinjachin wane miyoꞌu anaa jümüin.
Anakaja müleka waꞌwaajüle chi Maleiwakai saaꞌu niain nüshin chi Wasenyotsekai Jesucristo otta saaꞌu niain Nümaleiwaseinya. Jeketüitpa wakuaippa sümaa shiiꞌiranajaaitpain waaꞌin nütüma Maleiwa, süka nümüliajashaatain waya. Je jooluꞌu sünainjee süsoꞌiraain naaꞌin Jesucristo süchikijee ouktaa, watüjaa aaꞌulu sünain naaꞌinrüinjatüin chi Maleiwakai süpüshua tü nüküjakat achiki wamüin sünain pansaain nünüiki.
Pansaasü nünüiki wamüin waya nüpüshikana sünain nünaajaain wapüla wainma kasa anasü nümaꞌanakat chaꞌaya iipünaa. Nnojotsü müinya aka saaꞌin tü kasa eekat wamaꞌana maaꞌulu yaa süka matüjain ajaꞌttaa shia, matüjain yarüttaa, je ayateerü sünain anain sukuaippa waneepia.
Otta jiakana, shiimüin sünain saapüneerüin jümüin tia kasa anasükat. Otta müsia maaꞌulu yaa, sükajee jiꞌitaain jaaꞌin sünain anoujaa, aaꞌinmajünüshii jia nütüma chi Maleiwa Pülashikai maꞌi. Ayateena aaꞌinmajünüin jia waneꞌereꞌeya nikeraajüin süpüshua tü kasa anasü naaꞌinrüinjattüjütkalia paalainka nuꞌtteꞌeraiwaꞌaya jia. Alüꞌütsü joo sükalia süpüla sajaꞌttüinjatüin tü kasakat süpüshua. Niiꞌiyateerü Maleiwa soꞌuweena kaꞌikat tia tü kasa anasü apütaakat, tü naapeetkat jümüin.
Anakaja müleka talatashaatale maꞌi jaaꞌin saaꞌujee süpüshua tü kasa anasü naaꞌinrakat Maleiwa jümüin. Otta müsia jooluꞌu, eesü süpüla mojuin jaaꞌin motsoꞌo neꞌe saaliijee juuꞌulakünüin aaꞌin süka süpüshua tü kasa mojusü alatakat jümüin.
Jülüja jaaꞌin sukuaippa tü oorokot wanaa sümaa sojojünüin süpüla sujuittajatüin tü shiꞌyarülakat. Watüjaa aaꞌulu sünain shiimüin ooroin müleka suuntüle sülatirüin wane siki eekai jaꞌishaatain. Tü oorokot süpüshua, ajaꞌtteerü soꞌu wane kaꞌi. Akaajasa tü jünoulakat, alanaꞌaleesia sünain anain suulia tü oorokot. Je sükajee tia, tü kasa mojusü alatakat jümüin, antüsü jünainmüin süpüla jütüjaainjatüin saaꞌu müleka shiimüinre sünain ayatüin jiꞌitaain jaaꞌin sünain anoujaa. Je müleka ayatüle sünain katsüin tü jünoulakat, aꞌwaajüneena jia nütüma Maleiwa sümaa kojutüin nütüma soꞌuweena tü kaꞌi niiꞌiyataajeetkat oꞌu Jesucristo.
Jaꞌitaichi nnojolin jiꞌrüin Jesucristo paala, ayatshia neꞌe nia alin jüpüla. Otta müsia maaꞌulu yaa, jaꞌitaichi nnojoyülin jiꞌrüin, ayatshiꞌiya neꞌe jia eꞌitaain jaaꞌin sünain anoujaa nünain. Je alanaꞌaleesia sünain talatashaatain maꞌi jaaꞌin,
sükajee juꞌtteꞌennüinapain nütüma sünainjee jünoujain nünain.
Otta müshiꞌiya na nünüikimaajanakana Maleiwa paala sümaiwa, süka natüjaain naaꞌu Maleiwa sünain anamiain maꞌi nia, nountakalaka aküjaa süchiki suꞌtteꞌenneerüin wayuu nütüma. Otta nnojotpüꞌüsü nayaawatüin aaꞌu sünain jamüinjatüin nukuaippa Maleiwa sünain oꞌtteꞌeraa wayuu. Jülüjapüꞌüsü maꞌi naaꞌin waneepia shia.
Eeꞌiyatünüsü namüin nütüma chi Naaꞌinkai Maleiwa suluꞌukai naaꞌin sünain niꞌrüinjatüin Cristo müliaa ooꞌulaka sünain kojuteechin nia süchikijee tia. Je sükajee tia, natüjawee aaꞌulu maꞌi sünain jamüinjatüin shia ooꞌulaka joujaleerüin shia ekettaajüin.
Niiꞌiyatüin chi Maleiwakai wane kasa namüin na nünüikimaajanakana paala sooꞌopünaa tü naküjakat sümüin wayuu sünain suꞌtteꞌennüinjatüin wayuu nütüma Maleiwa mapeena. Niiꞌiyatüin namüin sünain nnojolüin napülajatüin nayakana tü pütchi naküjakat sümüin wayuu, jia kapülajanaka jiakana maaꞌulu yaa. Tü naküjakat achiki paala sooꞌopünaa tü alateetkat mapeena, shiaꞌa neꞌe tü aküjünüitpakat jümüin natüma na aküjüliikana nüchiki Cristo, chi Oꞌtteꞌerüikai, na akaaliijünakana nütüma chi Naaꞌinkai Maleiwa ajütüüshikai chajee iipünaajee. Sükajee sülanaꞌaleein maꞌi sünain anain tü aküjünakat jümüin, kapülasü saaꞌin tü aapieekalüirua nümaꞌanajeejatkat Maleiwa sünain saapeein süchiki.
Otta müsia jooluꞌu, sünainjee süpüshua tü naaꞌinrakat chi Maleiwakai süpüla nuꞌtteꞌerüin jia, ee jümata jaaꞌin süpüla lotüinjatüin waneepia tü jaaꞌinrajatkat maaꞌulu yaa. Müleka laülaale jaaꞌin, jaaꞌinmaja jukuaippa suulia aaꞌinraa kasa mojusü. Shiainjatü kachiiruaka jaaꞌin sümüiwa tü kasa anashaatasü aapüneetkat jümüin soꞌuweena tü kaꞌi niiꞌiyataajeetkat oꞌu Jesucristo.
Joonoo jümaala sümaa nünüiki Maleiwa saaꞌu nüchooinapain jia. Nnojo jüshatüin tü jukuaippakat paala nnojolüiwaꞌaya jütüjaain saaꞌu nüchiki chi Oꞌtteꞌerüikai, wanaa sümaa kaainjalapüꞌüin jia.
Saaꞌu maainjalain chi Maleiwa kaneekajalakai jia, anakaja müleka juuꞌulaale suulia kaainjalaa süpüla jüüjüüinjanain jia nümüin sünain süpüshua tü jaaꞌinrakat,
süka shiain nünüiki Maleiwa ashajuushikat paala suluꞌu tü nüchikimaajatkat Maleiwa sünain müin mayaa: “Juuꞌulaa suulia kaainjalaa süka maainjalain taya”.
Anakaja müleka kojutüle chi Jüshikai Maleiwa jütüma, chi jüchuntakai amüin waneepia, süka nütüjaain saaꞌu tü jaaꞌinrakat, müleka anale ooꞌulaka mojule shia. Jaaꞌinra tü anasükat nuꞌupala Maleiwa süka nnojolin kachekalaꞌatalin naaꞌin wayuu. Je saaꞌu kepieenain jia soꞌuweena wane kaꞌi nümaa Maleiwa, anakaja müleka jüüjüüle jia waneepia nümüin maaꞌulu yaa,
süka jütüjaain naaꞌu sünain niain ojuittirüichipain jia suulia jaainjala. Soto jaaꞌin sünain kaainjalapüꞌüin jia wanaa sümaa jüshatapüꞌüin nakuaippa na jutuushikana sünain jaaꞌinrüin kasa eekai mojuin, eekai nnojolüin saamüin jümüin. Je tü awalaajünakat nütüma Maleiwa süpüla taashinjanain jia suulia kaainjalaa, nnojotsü shiain wane kasa amüloulinjatkat, maa aka pülaata ooꞌulaka ooro,
shia wane kasa alanaꞌaleekat maꞌi sünain anain suulia tia. Taashishii jia suulia kaainjalaa sünainjee nüsha Cristo, tü amülakat waaꞌujee wanaa sümaa ouktüin nia. Lotüsü nukuaippa maa aka nukuaippa chi anneetchon oꞌutinnapüꞌükai aaꞌin natüma na watuushikana Israelkana süpüla nawalaajüin naainjala.
Aneekajuushitüjüꞌiya Cristo nütüma chi Maleiwakai paala sümaiwa nnojolüiwaꞌaya kasain akumajünüin yaa sooꞌopünaa tü mmakat süpüla ouktaa. Otta müsia maaꞌulu yaa, wanaa sümaa suꞌttüitpain sükalia süpüla sajaꞌttüinjatüin tü kasakat süpüshua, antüshi Cristo mmaluꞌumüin. Eeꞌiyatünüichipa nia nütüma Maleiwa süpüla nuꞌtteꞌerüinjanain jia.
Otta müshiꞌiya jiakana, sünainjee tü naaꞌinrakat Cristo, jiꞌitaain jaaꞌin jooluꞌu sünain anoujaa nünain Maleiwa osoꞌireꞌetkai naaꞌin chi Nüchonkai süchikijee ouktaa sümaa niꞌitaain nia süpüla kojutüinjachin sütüma wayuu. Tü nücheküinjattüjütkalia Maleiwa jüpüleerua, shia jünoujainjanain nünain sümaa jaꞌatapajüin tü kasa anasü naaꞌinrüinjatkat jüpüla.
Je jooluꞌu, saaꞌu joonooinapain sümaa tü pütchi shiimüin aküjakat nüchiki chi Oꞌtteꞌerüikai, juuꞌulaaitpa suulia tü yarüttakat atüma jaaꞌin. Je nnojoliishii aiyaain neꞌe na juwalayuukana jüpüla, aluꞌujasa shiimüinsü tü naaliikat jüpüla. Saaꞌu wuleitpain jaaꞌin, anakaja jooluꞌu müleka kooꞌomüinre alin naya jüpüla.
Tü pütchi joonookot amaa, shia tü nünüiki Maleiwa matüjüinkat ajaꞌttaa. Shiimüinsü tia pütchikat süpüla kaꞌikat süpüshua. Je sükajee tia pütchikat, jeketüitpa jukuaippa nütüma Maleiwa, maa aka jemeikai jüchikua. Nüchooinapa jooluꞌu jia chi Maleiwa katakai oꞌu süpüla kaꞌikat süpüshua, nnojoishi nüchooin jia neꞌe wane jookai süpüla ouktaa.
Je tü pütchikat nüchiki chi Oꞌtteꞌerüikai aküjünakat jümüin, müsü sooꞌopünaa suluꞌu tü karaloukta nüchikimaajatkat Maleiwa sünain müin mayaa: “Wayuu süpüshua, müsia aka neꞌe saaꞌin tü alamakat sünain sujulujaajeerüin. Mayaasüje kojutüin wane wayuu, ayatsia shia müin aka saaꞌin süsii wunuꞌu eekai alaawain sünain sujunuujeerüin mmoluꞌu. Aluꞌujasa tü pütchi nünüikikat chi Maleiwakai, ayateeria sünain shiimüin süpüla kaꞌikat süpüshua”.
Je saaꞌu nüchooinapain jia Maleiwa, juuꞌulaa suulia kanain jaaꞌin wayuu, suulia aküjaa alawaa, suulia wayuuin jia piama akuaippachii, suulia achunjaa aaꞌin süchiirua sukuaippa wayuu, je suulia mojuin jünüiki sujuuna wayuu.
Shia anaka müleka keeꞌireere jaaꞌin tü pütchi shiimüin nüchikimaajatkat chi Oꞌtteꞌerüikai, maa aka naaꞌin wane joꞌuu sünain keeꞌireein naaꞌin süchira nii, süpüla katsüinjatüin jaaꞌin sünain tü jünoulakat,
süka jiyaawatüinapain naaꞌu chi Senyotkai sünain anamiain maꞌi nia.
Sükajee jiajiraain jia anoujashiikana jüpüshua, müshii aka jia saaꞌin wane miichi akumajünakat nütüma chi Naaꞌinkai Maleiwa. Arütkaashii jooluꞌu jia nünainmüin chi Senyotkai Jesucristo, süka niain aapüin kataa oꞌu jümüin. Kojutshaatashi maꞌi nia nütüma Maleiwa sümaa nüneekünüin nütüma, jaꞌitaichi ayouktünüin paala sütüma wayuu wainma. Müshi aka nia saaꞌin tü ipa ekeraajakat sünain anain maꞌi süpüla akumajaa tia miichikat.
Je jiakanaya, saaꞌu katüitpain joꞌu nütüma Cristo, müshii aka jia saaꞌin ipa akumajia tia miichikat wanaa nümaa. Je saaꞌu jükatannüinapain suulia kaainjalaa nütüma chi Naaꞌinkai Maleiwa sünainjee tü naaꞌinrakat Jesucristo, juuntüin jooluꞌu jüsülajüin nümüin Maleiwa tü talatakat atüma naaꞌin, maa aka naaꞌin na sacerdote judíokana paala sünain noꞌutapüꞌüin saaꞌin mürüt süpüla nasülajüin nümüin.
Shia tü ashajünakat paala suluꞌu tü karaloukta nüchikimaajatkat Maleiwa. Anuu tü nümakat chi Maleiwakai nooꞌopünaa Cristo: “Taneeküin wane ipa, tü kojutkat maꞌi tatüma, süpüla teꞌitaainjatüin shia chaꞌaya Jerusalén süpüla süsaꞌainjatüin tü tepiakat, tü shaꞌwatüinjatkat atüma sümaa lotüin. Chi wayuu eekai niꞌitaain naaꞌin nünain, nnojoleechi japüliwain süka tia”.
Jiakana eꞌitaakana jaaꞌin nünain Cristo, kojutshi maꞌi nia jütüma. Nia chi ashajünakai achiki paala, müsü mayaa: “Tü ipa ayouktünakat natüma na akumajüliikana miichi, ekeraajüitpa sünain anain maꞌi shia süpüla akumajaa tia miichikat”. Aluꞌusa na wayuu eekai nnojoliin nanoujain nünain Cristo, nayeena japüika. Amülouleena naya süka moonooin sümaa tü nünüiki Maleiwa aküjünakat namüin. Shia tü naaꞌinrüinjattüjütkalia chi Maleiwakai naka. Anuu tü ashajünakat nachiki: “Ashanaajeena naya saaꞌujee tü ipakat süpüla amüloulii”.
Nnojoliishii jia müin aka naya süka jiain nüneekajalain Maleiwa. Jia sacerdoteka aꞌyataakana nümüin Maleiwa chi aluwataashikai maꞌi saaꞌu wayuu. Jia akatannaka nütüma süpüla nüpüshinjanain je süpüla jüküjainjatüin süchiki tü naaꞌinrakat jümüin sünain anashaatain maꞌi shia. Neenaküin jia süpüla jujuittinnüin saꞌakajee tü piyuushikat eepüꞌüle kaainjalain jia süpüla jikerolüinjanain nünainmüin saꞌakamüin tü nuwaralakat.
Je paala, nnojoliipüꞌüshii jiain nüpüshin Maleiwa. Aluꞌusa jooluꞌu, shiimüin sünain jiain nüpüshin. Nnojotpüꞌüsü jiyaawatüin naaꞌu Maleiwa paala sünain anamiain nia. Aluꞌusa jooluꞌu, jiyaawatüitpa aaꞌu sükajee nümüliajüinapain jia.
Tawalayuwaa, jia aishiikana tapüla, soto jaaꞌin sünain kepieenain jia soꞌuweena wane kaꞌi nümaa Maleiwa. Je sükajee tia, tachuntüin jümüin süka süpüshua taaꞌin suulia jüleꞌeruꞌujain süchiki kaainjalaa süpüla jüyamülüinjatüin tü mojusükot.
Shia anaka aluꞌu müleka jaaꞌinrüle waneepia tü kasa anasükat noꞌupala na manoujainsaliikana. Jaꞌitaina nayoujain jia jooluꞌu saaliijee jaaꞌinrüin kasa mojusü naajüin, nayaawateerü aaꞌu sünain shiimüin anain tü jaaꞌinrakat. Je soꞌuweena tü nükaliakat chi Maleiwakai süpüla kasalajanainjatüin sümüin saainjala wayuu nütüma, aꞌwaajüneechi Maleiwa natüma na mojukana anüiki jümüin maaꞌulu yaa.
Süpüla nuꞌwaajünüinjachin chi Senyotkai sütüma wayuu wainma, anakaja müleka jüüjüüle jia namüin napüshua na wayuu sülaülakana mma. Jüüjüü jümaala nümüin chi aluwataashikai saaꞌu wayuu süpüshua,
je namüin na sülaülashiikana mma eꞌitaanakana nütüma süpüla süsalainjatüin natüma wayuu eekai saaꞌinrüin kasa mojusü je süpüla naꞌwaajüin eekai saaꞌinrüin kasa anasü.
Nücheküin chi Maleiwakai süpüleerua jaaꞌinrüin waneepia tü anasükat. Müleka lotüle jukuaippa suꞌupala wayuu, nnojoleena antüin sünain wane kasa nayoujakat anainjee jia na perulaayuuliikana.
Eesüjaꞌa süpüla jümüin tamüin: “Saaꞌu taashiinapain waya suulia waainjala nütüma Cristo, müleka moonooinre waya sümaa nünüiki chi sülaülashikai mma sünain aaꞌinraa kasa mojusü, nnojoleerü kasalajanain shia”. Tamüshii paala jia: Saaꞌu taashiinapain jia suulia kaainjalaa, juuntüin jooluꞌu jiꞌyataain nümüin Maleiwa süka süpüshua jaaꞌin.
Je sükajee tia, anakaja müleka kojutüle wayuu süpüshua jütüma sümaa alin jüpüla na juwalayuukana anoujashiikana wanaa jümaa. Anakaja kojutshaatale Maleiwa jütüma sümaa juꞌwaajüin nia waneepia. Je anakaja kojutüle chi aluwataashikai saaꞌu wayuu süpüshua jütümaya.
Otta jia piuunakana, anakaja müleka jüüjüüle jia nümüin chi jülaamainkai. Kojutu jütüma eekai jashichin jümüin maa aka eekai anamiain.
¿Jameena jia müleka müliale neꞌe jia saaliijee tü jaaꞌinrakat jaꞌitairü nnojolüin mojuin shia? Müleka jiyaawatüle saaꞌu tü müliaa jiꞌrakat sünain shiain nüchekalain Maleiwa, juunteerü jüchecherüin jaaꞌin suꞌutpünaa. Je niiꞌiyateerü Maleiwa naꞌanasia jümüin suꞌutpünaa.
Otta müleka jüchecherüle jaaꞌin suꞌutpünaa süsalain jia tü kasa mojusü jaaꞌinrakat, ¿jarai aꞌwaajaka jia? Akaajasa müleka jüchecherüle jaaꞌin suꞌutpünaa wane müliaa eekai jiꞌrüin saaliijee aaꞌinraa neꞌe kasa anasü, shiimüin aꞌwaajüneechin pia nütüma Maleiwa sükajee tia.
Saaꞌu müliain Cristo paala jaaꞌujee, eenakünüinapa jia nütüma süpüla müliainjanain wanaa nümaa. Nücheküin süpüleerua juushikajaainjanain süchiirua nukuaippa sünain alatiraa müliaa, maa aka tü müliaa nülatirakat saaliijee neꞌe aaꞌinraa kasa anasü. Müsü tü ashajünakat:
“Maainjalasai Cristo je matüjainsai aküjaa alawaa nia”.
Wanaa sümaa müliain nia sütüma wayuu sünain nemeꞌerainpalain nia, nnojotsü mojuin nünüiki neꞌipajee. Wanaa sümaa müliain nia saaꞌu eꞌrüliin naya wayumüin nümüin, nnojotsü nücheküin pasalaweein nia, aluꞌujasa naapajiraain nukuaippa najapuluꞌu Maleiwa chi kasalajanakai atüma saainjala wayuu süka tü akuaippaa lotokot. Je jiakana, anakaja juushikajaale süchiirua nukuaippa Cristo.
Je jooluꞌu, sükajee ouktüin Cristo, anaitpa wakuaippa. Müliashi nia sünain ouktüin saaꞌu wane kuruusa saaꞌujee wayuu süpüshua süpüla nülaꞌajaainjatüin saainjala suulia. Ouktüshi nia waaꞌujee süpüla nnojolüinjatüin kasajatüin wamüin kaainjalaa, otta süpüla waaꞌinrüinjatüin tü kasa anasü nüchekakat Maleiwa wapüleerua.
Paala, müshii aka waya saaꞌin anneerü eekai sükatalaain suulia süpüshi. Otta müsia jooluꞌu, ouyantünüshii waya wachikua nünainmüin Cristo, chi aaꞌinmajakai waya maa aka wane anneetpüꞌü sümaa naꞌanneetse.
Jia jieyuukana kaꞌwayuuseshiikana, anashii müleka jüüjüüle jia waneꞌewaꞌire jukua namüin juꞌwayuuse. Mayaashiije naya ayouktüin nünüiki Maleiwa, eesü süpüla jimeꞌejüin naaꞌin sümaa nnojolüin jüꞌülüjaain namaa, süka jaaꞌinrüin kasa anasü waneepia noꞌupala.
Eesü süpüla kapülain naaꞌin nünüiki Maleiwa müleka nayaawatüle saaꞌu sünain kojutüin nia jütüma waneepia je müleka neꞌrüle jia sünain shiimüin anain jukuaippa noꞌupala nayakana.
Tü kamalainkat namüin na juꞌwayuusekana, nnojolüinjatü sükajeejatüin jaꞌanaain noꞌupala süka kuluulu eekai kojutüin maꞌi, nnojolüinjatü sükajeejatüin jaꞌanaain cheꞌesaa ooro je aüliijanaa eekai anain maꞌi, je nnojolüinjatü sükajeejatüin anain maꞌi juꞌwala noꞌupalapünaa.
Tü kamalainkat namüin, shiainjatü tü jukuaippakat sünain anamiashaatain je sünain kamaneein maꞌi jia. Shia kojutka noꞌuluꞌu Maleiwa tiairua.
Anakaja jüshatüle nakuaippa na jieyuukana paala sümaiwa, na akataluushikana suulia kaainjalaa. Anoujashii naya nünain Maleiwa sünain nikeraajüinjatüin süpüshua tü nümakat namüin. Anasü maꞌi nayolojo noꞌupala na naꞌwayuusekana sükajee kamaneein maꞌi naya sümaa jüüjüüin namüin.
Soto jaaꞌin süchiki Sara paala sümaiwa. Soonoo amaat nünüiki Abraham chi suꞌwayuusekai sümaa “Nashi tachee” sümapüꞌüin nümüin. Otta jia jieyuukana, müleka nnojoliire mmolüin jia sheema aaꞌinraa tü kasa anasü saaꞌinrapüꞌükat Sara nuꞌupala chi suꞌwayuusekai, “Wei shiaꞌaya” juunteerü jümüin.
Akaꞌaya jiakana tooloyuukana, süpüla wanaawajiraain jaaꞌin namaa na juꞌwayuusekana sünain achuntaa nümüin Maleiwa, anakaja müleka kojutule naya jütüma waneepia. Mayaasüje nnojorule wanaawain sütsüin naaꞌin jümaa, soto jaaꞌin sünain shiiꞌiranajaaitpain naaꞌin nütüma Maleiwa wanaa jümaa. Je sümaꞌinruꞌu jümaain naya maaꞌulu yaa, anakaja müleka kapürale jaaꞌin naya.
Süpülapünaa kettaain tü tashajakat jümüin, tosoꞌira aaꞌinchii paala jia jüpüshua süpüla jiajiraainjanain sümaa jümüliajiraain. Ai jüpülajiraa maa aka naaꞌin wane wayuu sünain alin nüpüla nuwala, sümaa kamaneejiraain jia jümüin, nnojoliijana jia pülajiraain aaꞌin.
Nnojo keeꞌireein jaaꞌin pasalawaa. Müleka eꞌrüire wayumüin wane wayuu jümüin, nnojotsü anain müleka eꞌrüliire wayumüin jia nümüin shiiꞌiraka tia. Müleka mojule nünüiki wane wayuu jümüin, nnojotsü anain müleka mojule jünüiki niꞌipajee. Shia anaka aluꞌu müleka jüchuntüle nümüin Maleiwa naaꞌu chia wayuukai süpüla niiꞌiyatüinjatüin naꞌanasia nümüin. Soto jaaꞌin sünain neenaküin jia Maleiwa süpüla niiꞌiyatüinjatüin naꞌanasia jümüin jüpüshuaꞌale.
Shia tü ashajünakat achiki suluꞌu tü karaloukta nüchikimaajatkat Maleiwa sünain müin mayaa: “Müleka keeꞌireere jaaꞌin anaa akuaippa sümaa talatüin maꞌi jaaꞌin, anakaja müleka juuꞌulaale suulia eꞌraa wayumüin je suulia aküjaa alawaa.
Anakaja juuꞌulaale suulia jaaꞌinrüin tü mojusükot süpüla jaaꞌinrüinjatüin waneepia tü anasükat sümüin wayuu. Anakaja kachiiruale jaaꞌin jükaaliijeein wayuu süpüshua süpüla anainjatüin mmapaꞌa.
Naaꞌinmajüin Maleiwa waneepia chi wayuu eekai aaꞌinrüin tü anasü nüchekakat nüpüleerua, je naapüin nünüiki wanaa sümaa nüchuntüin nümüin. Akaajasa chi wayuu eekai masütaajuin sünain aaꞌinraa tü mojusükot, aꞌürülaajeechi Maleiwa nümüin saaliijee tia”.
¿Eꞌreerü wayumüin wayuu jümüin müleka jaaꞌinrüle tü anasükat süka süpüshua jaaꞌin?
Jaꞌitairü jiꞌrüin müliaa sütüma wayuu eꞌrülü wayumüin saaꞌujee jaaꞌinrüin tü anasü nüchekakat Maleiwa jüpüleerua, anataꞌaleeshiijaꞌa maꞌi jia nütüma. Nnojo mmolüin jia sheema, nnojo jüshapajaain aaꞌin saaꞌu.
Shia anaka aluꞌu müleka juꞌwaajüle Cristo waneepia süka süpüshua jaaꞌin süka niain Jüsenyotsein. Kojutu jütüma nia waneepia. Ee jümata jaaꞌin süpüla asouktaa nümüin wane wayuu eekai nüsakirüin jia süchiirua tü jünoujakat anain, süpüla jüküjainjatüin nümüin sünain jamüin jütüjaakaꞌa naaꞌu Maleiwa sünain naaꞌinrüinjatüin tü nümakat jümüin. Je wanaa sümaa jüsouktüin, jiiꞌiyata nujut chi asakirakai jia sümaa kamaneein jia nümüin.
Müleka jütüjaale saaꞌu tü jaaꞌinrakat sünain anasüin nuꞌupala Maleiwa, japüijeechi chi eekai niyoujain tü kasa anasü jaaꞌinrakat nüpüla Cristo sütüjaanapa aaꞌu sünain shiimüin nnojolüin jaaꞌinrüin kasa mojusü.
Müleka nücheküle Maleiwa süpüleerua jiꞌrüin müliaa sünainjee jaaꞌinrüin kasa anasü, alanaꞌaleesia sünain anain tia suulia jiꞌrüin jümüliala sünainjee aaꞌinraa kasa mojusü.
Jülüja jaaꞌin nukuaippa Cristo wanaa sümaa niꞌrapüꞌüin müliaa. Jaꞌitaichi maainjalain nia, ouktüshi nia saaꞌu waainjala waya kaainjaraliikana. Je nnojoleechi ouktüin piantua, süka kettaaitpain tü naaꞌinrakat süpüla anajiraainjanain waya nümaa Maleiwa. Shia ouktaka neꞌe tü niꞌirukukat sütüma wayuu. Katoꞌuchi nüchikua nütüma chi Naaꞌinkai Maleiwa.
Je nükajee chi Naaꞌinkai Maleiwa, oꞌunüshi Cristo sünainmüin tü ouktüsükalüirua eejatüle shia püreesain süpüla nüküjainjatüin namüin nüchikijiraa.
Naya na ayouktakana paala sümaiwa nünüiki Maleiwa wanaa sümaa sükumajünüin tü anuakat nütüma Noé. Mayaainje naꞌatapajüin Maleiwa kakaꞌiya shiiꞌiree nanoujeein, oꞌtteꞌennüshii palit neꞌe süka tü anuakat, eeshii maa aka mekiisatshii wayuu neꞌe. Wüinsitkalaka süpüshua tü apütaasükat süpaꞌapünaa tü mmakat süpüshua.
Tü wüinkat, süsoꞌirüin waaꞌin wanaa sümaa wowoutisaajünüin. Je sütüma wowoutisaajünüin, sotüsü waaꞌin sünain woꞌtteꞌennüinapain nütüma Maleiwa sünainjee süsoꞌiraain naaꞌin Jesucristo süchikijee ouktaa. Owoutisaajünüshii waya, nnojotsü süpülajatüin suꞌlojooyain wata shia, süpülajatü eeꞌiyatia wakuaippa suꞌupala wayuu sünain sülatinnüitpain waainjala nütüma Maleiwa.
Otta müshia Cristo, süchikijee süsoꞌiraain naaꞌin, oꞌunüshi nia chaa iipünaamüin nünainmüin chi Maleiwakai, süpüla eeinjachin nia nikialuꞌujee sünain laülaain nia saaꞌu kasa süpüshua, sünain jüüjüüin nümüin na aapieekana je na laülaayuushiikana napüshua.
Saaꞌu nüchecherüin naaꞌin Cristo suꞌutpünaa tü müliaa niꞌrakat ouktapa nia, anakaja müle aka jia naaꞌin sünain jüchecherüin jaaꞌin suꞌunnaa tü müliaa jiꞌrakat maaꞌulu yaa. Katsüinsü waaꞌin sünain anoujaa sütüma tü müliaa weꞌrakat, süka nnojolüitpain kasajatüin kaainjalaa nümüin chi wayuu eekai niꞌrüin müliaa.
Je sükajee tia, sümaꞌinruꞌu waraittüin jia süpaꞌa mma, anakaja müleka juuꞌulaale suulia süchepchiaa jaainjala süpüla nüchepchiainjanain jia Maleiwa süpüla jaaꞌinrüinjatüin waneepia tü nüchekakat jüpüleerua.
Kakaꞌiya maꞌi jia paalainka sünain juuꞌulaküin tü mojusükot wanaa namaa na manoujainsaliikana. Juuꞌulaa jumaala suulia kasa müin aka tia, maa aka jümaꞌüjaain sümaa wayuu nnojotkat juꞌwayuusein, maa aka jiperüin sümaa maaꞌin jaaꞌin sünain emiꞌijaa, je maa aka aaꞌinraa kasa mojushaatain sükajee jüüjüüin jia namüin na maleiwayaashiikana.
Otta müsia jooluꞌu, patatshii na wayuu manoujainsaliikana sükajee nnojoliinapain jaꞌaleewajaain namaa sünain aaꞌinraa kasa eekai mojushaatain. Eꞌrüliishii wayumüin maꞌi naya jümüin saaliijee jiyouktüin tü kasa mojusü naaꞌinrakat.
Soto jaaꞌin sünain sülüꞌülüin tü kaꞌi kasalajaneetkat oꞌu saainjala wayuu nütüma Cristo, eekai ouktüin maa aka eekai katayülüin soꞌu. Otta na eꞌrüliikana wayumüin jümüin, ashaꞌwaleꞌenneena nümülatuꞌu Cristo süpüla nasouktüinjanain nümüin sooꞌopünaa süpüshua tü kasa mojusü naaꞌinrapüꞌükat.
Saaꞌu eꞌitaaushin Cristo süpüla kasalajanainjatüin nütüma sümüin saainjala wayuu, aküjünüsü paala nüchiki sümüin wayuu shiiꞌiree suꞌtteꞌennüinjatüin. Ouktüshii naya maa aka wayuu süpüshua maaꞌulu yaa. Nüküjüna achikit namüin süpüla eeinjaneenain naya nümaa Maleiwa süpüla kaꞌikat süpüshua.
Otta jiakana jooluꞌu, sükajee sülüꞌülüin tü kaꞌi sajaꞌlajaainjatkat oꞌu tü kasa weꞌrakat maaꞌulu yaa, anakaja müleka laülaale jaaꞌin süpüla eeinjatüin jaaꞌin sünain achuntaa nümüin Maleiwa.
Müleka aire na juwalayuukana jüpüla, moteerü jaaꞌin müleka kaainjarale naya juulia. Sükajee tia, müleka aijiraale jia jüpüla waneepia süka süpüshua jaaꞌin, alanaꞌaleesia maꞌi tia sünain anain suulia süpüshua tü anasü jaaꞌinrakat.
Anakaja müleka eere jaaꞌin süpüla keꞌiyouin jia na juwalayuukana sünain nnojolüin mojushiin jümüin.
Naataꞌawaisü tü atüjaa aapünakat jümüin nütüma Maleiwa. Anakaja müleka jükaaliijiraale süka tü atüjaa aapünakat jümüin waneꞌewaꞌire jukua, maa aka wane aꞌyataai eekai naaꞌinrüin waneepia tü nüchekakat Maleiwa nüpüleerua.
Saaꞌu saꞌaniraaitpain jukuaippa nümaa Jesucristo, müleka piale aapünüin amüin atüjaa süpüla aküjaa nünüiki Maleiwa, jalia pia suulia aküjaa wane pütchi eekai naatajatüin suulia. Je müleka piale aapünüin amüin atüjaa süpüla akaaliijaa na puwalayuukana, chi katsüinjachikai atüma paaꞌin, nieechi Maleiwa. Anakaja nuꞌwaajünüle sükajee tü paaꞌinrakat süka tü atüjaa aapünakat pümüin. Süka laülaain nia saaꞌu kasa süpüshua, nieechi kojutka sütüma wayuu wainma süpüla kaꞌikat süpüshua. Amén.
Tatünajutumuyuwaa, jia aishiikana tapüla, nnojo jainkuuin aaꞌin sütüma tü müliaa miyoꞌu jiꞌrakat maaꞌulu yaa sükajee juuꞌulakünüin aaꞌin sütüma tü kasa mojusü naaꞌinrakat jümüin na wayuu eꞌrüliikana wayumüin jümüin. Je nnojo jümüin: “¿Jamüshii waya makalaka suꞌttaain wamüin tüü?”.
Shia anaka aluꞌu müleka talatüle maꞌi jaaꞌin suꞌutpünaa, süka jamüin, tü jukuaippakat sünain müliain, müsü aka saaꞌin nukuaippa Cristo sünain müliain. Je soꞌuweena tü kaꞌi niiꞌiyataajeetkat oꞌu Jesucristo sünain anashaatain maꞌi nukuaippa, alanaꞌaleejeeria maꞌi sünain talatüin jaaꞌin.
Müleka shiꞌrüle wayumüin wayuu jümüin sümaa shimeꞌerainpalain jia sünainjee juushikajaain nüchiirua Cristo, anataꞌaleeshiijaꞌa jia. Sütümajee tia, jütüjaajeerü aaꞌu sünain shiimüin suluꞌuin jaaꞌin chi Naaꞌinkai Maleiwa anashaatakai maꞌi.
Otta müleka jiꞌrüle müliaa saaliijee jaaꞌinrüin kasa mojusü, maa aka uwomoyuuin, maa aka kaꞌruwaralin, maa aka perulaayuulin, müliashii jia süsalajee tü kasa mojusü jaaꞌinrakat.
Akaajasa müleka shiale eꞌrülüin wayumüin wayuu jümüin sünainjee juushikajaain nüchiirua Cristo, anakaja nnojorule japülin jia süka tia. Shia anaka aluꞌu müleka jaapüle analuꞌut nümüin Maleiwa süka müliain jia sünainjee jiain nüpüshin Cristo.
Waya nüpüshikana chi Maleiwakai, kalioꞌupajeꞌe waya maaꞌunnaa yaa nütüma sükajee tü müliaa weꞌrakat, otta na eekai moonooin sümaa tü nüchikikat chi Oꞌtteꞌerüikai, shialeekajaꞌa jameematüin namüliala soꞌuweena tü kaꞌi kasalajaneetkat oꞌu namüin naainjala nütüma Maleiwa.
Shia tü ashajünakat achiki suluꞌu tü karaloukta nüchikimaajatkat Maleiwa sünain müin mayaa: “Wane wayuu eekai naaꞌinrüin tü kasa anasükat, ayatshia neꞌe niꞌrüin müliaa, nnojoishi ajuittinnüin maalü suulia nütüma Maleiwa. ¿Jama na wayuu nnojotkana oonooin sümaa tü kasa anasü nüküjakat Maleiwa namüin? ¿Jameerü nakuaippa mapeena?”.
Maluꞌulu tü taküjaitpakat jümüin: Müleka nücheküle Maleiwa süpüleerua jiꞌrüin müliaa, anakaja müleka jaapajiraale jukuaippa najapuluꞌu niakai, chi akumajakai kasa süpüshua. Je anakaja müleka ayatüle jia sünain aaꞌinraa kasa anasü süka jütüjaain naaꞌu sünain nikeraajüinjatüin süpüshua tü nümakat jümüin.
Ashajüshi taya jümüin jiakana eekai laülaain napüleerua na anoujashiikana suluꞌu tü outkajaaleekalüirua chaꞌaya, süpüla tasoꞌirüinjanain jaaꞌin saaꞌu wane kasa, süka jamüin, laülaa taya wanaa jümaꞌaya, ooꞌulaka süka eejachin taya sünain eꞌrajaa nukua Cristo wanaa sümaa ouktüin nia saaꞌu wane kuruusa. Je eejeechi taya wanaa jümaa sünain eꞌrajaa nukua soꞌuweena tü kaꞌi niiꞌiyataajeetkat oꞌu sünain anashaatain maꞌi nukuaippa.
Maa aka wane anneetpüꞌü sünain naaꞌinmajüin tü naꞌanneetsekat, meeria jukuaippa sünain jaaꞌinmajüin na anoujashii eꞌitaaushikana jajapuluꞌu nütüma Maleiwa. Jükaaliija naya süka jaaꞌin jümüiwa, süka shiain tü nüchekakat Maleiwa jüpüleerua. Talatüinjatü jaaꞌin sümaa süka jüchekalain shia, nnojotsü sükajeejatüin walaain jia sünain.
Nnojo jülanaain maꞌi sünain aluwatawaa na juwalayuukana, shia jaaꞌinra tü anasükat waneepia noꞌupala süpüla nashatuinjatüin tü jukuaippakat.
Otta niweetapa Cristo chi Anneetpüꞌü Miyoꞌushikai, nuwalaajeena jia süka tü kasa anasü nümaꞌanajeejatkat chaꞌaya iipünaa, tü ayatakat sümaa anaa akuaippa waneepia.
Akaꞌaya jia jimaꞌaliikana, anakaja müleka jüüjüüle jia namüin na wayuu laülaayuu wainma ouyasechiikana. Otta jia anoujashiikana jüpüshua, wanaa sümaa jükaaliijain na juwalayuukana, jalia jia suulia juꞌwaataꞌalaain suluꞌu jukuaippa, süka wachiajaanüin suulia tia suluꞌu tü ashajuushikat paala sünain müin mayaa: “Aashichijaashi Maleiwa namüin na eekai yaletayaain naaꞌin suluꞌu nakuaippa namüiwa, otta kamaneeshi nia namüin eekai nnojolüin pülain naaꞌin suulia wayuu”.
Je sükajee tia, anakaja müleka jüüjüüchenre maꞌi jia nümüin chi Maleiwa Pülashikai maꞌi sünain nnojolüin pülayaain jaaꞌin nuulia, süpüla kojutüinjanain jia nütüma mapeena soꞌu tü kaꞌi juꞌwaajüneetkat oꞌu nütüma.
Saaꞌu jütüjaaichipain naaꞌu Maleiwa sünain nuuntüin naaꞌinmajüin jia, jüküja jümaala nümüin süpüshualeꞌeya tü ashapataakat atüma jaaꞌin süpüla suuꞌulaainjatüin juulia tü ashapatawaakat aaꞌin.
Anakaja müleka laülaale jaaꞌin süpüla eeinjatüin jaaꞌin sünain tü alatüinjatkat mapeena. Je nnojo motüin jaaꞌin sünain nülüꞌülüin jünainmüin chi jüꞌünüükai Satanás, chi sülaülakai yolujaa. Müshi aka nia saaꞌin wane kalaira sünain waraittüin jaꞌakapünaa süpüla nümalajeꞌerüinjatüin tü jünoulakat.
Anakaja ayatüle jia sünain katsüin jaaꞌin sünain anoujaa nünain Maleiwa, süpüla nnojolüinjatüin jaaꞌinrüin tü nüchekakat jüpüleerua Satanás. Je nnojo motojüin jaaꞌin nakuaippa na juwalayuukana sainküin mmakat süpüshua sünain neꞌrüin müliaa maa aka tü müliaa jiꞌrakat jiakanaya.
Je mayaainje jiꞌrüin müliaa maaꞌulu yaa, motsoꞌo neꞌe tia. Nnojo motüin jaaꞌin sünain anamiain maꞌi chi Maleiwakai je nümüliajeein jia suꞌunnaa süpüshua tü alatakat jümüin. Otta süchikijee jülatirüin tü müliaakat, katsüinjeerü jaaꞌin sünain anoujaa saaꞌu jümüliajünüinapain nütüma Maleiwa. Je nnojo motüin jaaꞌin sünain saꞌaniraaitpain jukuaippa nümaa Cristo, je sünain jeenakuushiinapain nütüma Maleiwa süpüla eeinjanain jia nümaa Cristo süpüla kaꞌikat süpüshua süpüla jiꞌrüin nia sünain anashaatain maꞌi nia.
Kasataalejese jüüjüüinjatüin nümüin Maleiwa tü kasakat süpüshua eekai yaa saaꞌu mmakat waneepia. Amén.
Nükaaliijain taya chi tawalakai Silvano sünain ashajaa tü pütchi palitkat jümüin. Naaꞌinrüin waneepia tü nüchekakat Maleiwa nüpüleerua. Tashajüin jümüin süpüla jütütülaainjanain aaꞌin sünain anoujaa. Tasoꞌirüin jaaꞌin süka tü karalouktakat sünain shiimüin maꞌi tü tekirajakat anain, tü nüchikikat Maleiwa sünain anamiain maꞌi nia sümüin wayuu. Sükajee tüü, jüchechera jümata jaaꞌin sünain anoujaa nünain Cristo.
Na juwalayuukana yaakana Babilonia, aneekuushikana wanaa jümaa, ooꞌulaka Marcos chi tatünajutchonkai, nasaküin jia.
Anakaja müleka kamaneere jia sünain jüsakiraain namaa na juwalayuukana. Achuntüshi joo taya nümüin Maleiwa jaaꞌu jüpüshua saaꞌu saꞌaniraaitpain jukuaippa nümaa Cristo süpüla naapüinjatüin anaa jümüin.
Taya, wane nüchepchiakai Jesucristo, wane chi Aluwataaushikai nütüma, Pedrokai anülia, ashajüshi joo taya jümüin jia anoujashiikana nünain wanaa wamaa. Cristo, nia Wamaleiwasekai, nia Oꞌtteꞌerüikaꞌaya waya. Anataꞌaleeshiijaꞌa maꞌi waya süka lotüin maꞌi nukuaippa sünain nuꞌtteꞌerüin waya sünainjee tü naaꞌinrakat.
Achuntüshi taya jaaꞌu nümüin chi Wamaleiwasekai süpüla niiꞌiyatüinjatüin naꞌanasia waneepia jümüin je süpüla naapüinjachin wane miyoꞌu anaa jümüin sünainjee wanaawajiraain jaaꞌin nümaa ooꞌulaka nümaa chi Wasenyotsekai Jesucristo.
Chi Maleiwa Pülashikai maꞌi, saaꞌu neenaküin waya süpüla weꞌrüinjatüin nukuaippa sünain anashaatain maꞌi nia, naapüitpa tü cheꞌojaakat wamüin süpüla shiiꞌiranajaainjatüin waaꞌin. Je jooluꞌu, saaꞌu kooꞌomüin wamüin tü aleewaakat nümaa, nükaaliijain waya waneepia süpüla keisalain waya sümüin wakuaippa nuꞌupala.
Süka pülashaatain maꞌi Maleiwa, alanaꞌaleesia maꞌi sünain anain tü nümapüꞌükat wamüin sünain pansaain nünüiki süpüla nujuittirüinjanain waya suulia tü yarüttakat atüma waaꞌin, tü kaainjaleekat atüma tü wayuukolüirua kepiakat aꞌaka waya, süpüla müinjanain aka waya naaꞌin Maleiwa sünain anain.
Otta jiakana jooluꞌu saaꞌu naaꞌinrüitpain kasa anasü chi Maleiwakai jümüin, shiainjatü jükuaippa: Anakaja müleka kachiiruale jaaꞌin aaꞌinraa tü nüchekakat jüpüleerua süpüla kooꞌomüinjatüin sütsüin tü jünoulakat. Anakaja müleka yalayalale jaaꞌin süpüla aaꞌinraa waneepia tü anasükat sümüin wayuu. Anakaja jiyaawatüle saaꞌu tü jaaꞌinrakat müleka anale, müleka mojule.
Anakaja müleka jülaüleꞌerüle jaaꞌin süpüla jaaꞌinrüin waneepia tü anasükat. Je wanaa sümaa jiꞌrüin müliaa, anashii müleka jüchecherüle jaaꞌin sünain anoujaa. Anakaja juushikajaale süchiirua tü nüchekakat Maleiwa jüpüleerua.
Anakaja ayatüle jia sünain kamaneein namüin na juwalayuu anoujashiikana. Ai jüpüla wayuu süpüshua.
Müleka kachiiruale jaaꞌin tüüirua sünain jülaüleꞌerüin jaaꞌin sünain anoujaa, nnojoleerü amalajaain tü jaaꞌinrakat nümüin chi Wasenyotsekai Jesucristo, aluꞌujasa akaaliijüneerü waneepia wayuu jütüma sükajee jiꞌraajüin maꞌi nia.
Akaajasaꞌa chi wayuu eekai nnojolüin kachiiruain naaꞌin shiairua, eekai malaüleꞌerüin naaꞌin sünain anoujaa, müshia aka naaꞌin wane moꞌusai, süka nnojolüin niyaawatüin saaꞌu tü kasa anasü naaꞌinrakat Maleiwa nümüin. Je nnojotsü sotüin naaꞌin sünain sülaꞌajaanüin naainjala nuulia nütüma Maleiwa süpüla wuleinjatüin naaꞌin.
Tawalayuwaa, shia anaka aluꞌu müleka kachiiruale jaaꞌin aaꞌinraa tü nüchekakat chi Maleiwakai jüpüleerua. Müleka laülaale jaaꞌin sünain anoujaa, nnojoleerü amalajaain tü jünoulakat. Je sünainjee tü kasa anasü jaaꞌinrakat, jütüjaa aaꞌulu sünain shiimüin aneekuushin jia nütüma Maleiwa süpüla nüpüshinjanain jia.
Müleka masütaajule sünain aaꞌinraa tü nüchekakat Maleiwa jüpüleerua, talatashaateerü maꞌi jaaꞌin wanaa sümaa jikerolüin soꞌuweena wane kaꞌi nümaꞌanamüin chi Oꞌtteꞌerüikai waya, chi Wasenyotsekai Jesucristo, chaꞌaya eere nuluwataain süpüla kaꞌikat süpüshua.
Je sükajee tia, tasoꞌireerü jaaꞌin waneepia sünain tü anasükat süpüla jaaꞌinrüin, mayaasüje jütüjaain saaꞌu otta jüchecherüin jaaꞌin sünain anoujaa tü shiimüin ekirajünakat anain jia.
Saaꞌu taapinnüin nütüma chi Wasenyotsekai Jesucristo saaꞌu sülüꞌülüin takalia süpüla ouktajachin taya, anasü saaꞌin tamüin müleka tasoꞌirüle jaaꞌin sümaꞌinruꞌu katüin toꞌu sünain tü kasa anasü jaaꞌinrüinjatkat.
Aꞌyataashi maꞌi taya sünain takaaliijain jia süka süpüshua taaꞌin, süpüla sotüinjatüin jaaꞌin waneepia tachipünaa ouktapa taya tü shiimüin tekirajapüꞌükat anain.
Jütüjaa aaꞌulu sünain nnojolüin waleꞌeruꞌujeejatüin tü pütchi wekirajapüꞌükat aka jia nüchiki chi Wasenyotsekai Jesucristo sünain nüleꞌejüinjachin soꞌuweena wane kaꞌi süka pülashin nia. Shiimüin tü wamapüꞌükat jümüin, süka weꞌrüin paala nia sünain anashaatain maꞌi niyolojo soꞌu tü kaꞌi shiiꞌiranajaakat oꞌu nuꞌupünaa ooꞌulaka nüsheꞌin.
Watüjaa aaꞌuchi sünain kojutüin nia nütüma Maleiwa wanaa sümaa tia, süka waapüin wane pütchi chejee eejee Maleiwa Pülashikai maꞌi sünain müin: “Anii chi Tachonkai aishikai tapüla. Talatüsü maꞌi taaꞌin nümaa”, müsü.
Shiimain sünain waapüin tia pütchi iipünaajeejatkat, süka eejanain waya nümaa Jesús soꞌu kaꞌikat tia naaꞌu chi uuchikai eejachire nuꞌwaajünüin nütüma chi Nüshikai.
Je sütüma tü nünüiki Maleiwa waapakat soꞌu kaꞌikat tia, watüjaaitpa aaꞌu jooluꞌu sünain pansaain maꞌi tü naküjapüꞌükat achiki paala na nünüikimaajanakana Maleiwa. Müsü aka wane anakia süpüna wayuu saꞌwai, süka woꞌttüinapain sünain wayaawatüin saaꞌu tü shiimüinkat sütüma. Je sükajee tia, anakaja müleka eere jaaꞌin sünain tü nashajakat. Otta soꞌuweena tü kaꞌi niiꞌiyataajeetkat oꞌu Jesucristo, wayaawateerü aaꞌu süpüshuaꞌaya tü shiimüinkat.
Soto jaaꞌin sünain nnojolüin naleꞌeruꞌujeejatüin neꞌe na nünüikimaajanakana Maleiwa tü namapüꞌükat, je nnojotsü nachekalain neꞌe namüiwa tü ashajaakat. Watüjaa aaꞌulu sünain shiain tü nünüikikat Maleiwa, süka nashajüin tü nüchekalakat chi Naaꞌinkai Maleiwa süpüleerua nashajüin.
Otta saꞌaka tü wayuukolüirua paalainka, eejana wane nünüikimaajanayaakana Maleiwa, na aküjapüꞌükana alawaa. Eejeerü mapeena jaꞌaka jiakana wane ekirajülii eekai müin aka naya sünain aküjaa alawaa. Kemeꞌerieerü maꞌi nanüiki je nnojoleerü shiyaawatüin aaꞌu wayuu sünain shiain alawaain tü nekirajakat anain. Amalajaajeerü sünoula tü wayuu kapülakat aaꞌin nanüiki, süka nnojoleerüin lotüin tü nekirajeetkat anain nooꞌopünaa Cristo. Antaleejeena sünain ayüülajaa chi Senyotkai awalaajakai naainjala ooꞌulaka nayoukteechi süpüla laülaainjachin nia naaꞌu. Kasalajana meeria namüin naainjala mapeena süpüla najaꞌttinneenain nütüma.
Wainmeerü tü wayuu oushikajaakat süchiirua tü kasa mojusü nekirajeetkat anain sümaa süshatüin sukuaippa tü kasa mojusü naaꞌinrakat. Je mojeerü sünüiki wayuu sümüin tü pütchi shiimüin nikirajapüꞌükat anain Jesús sükajee tia.
Nala ekirajüliikana sünain alawaa, saaꞌu kachiiruain naaꞌin washirüü, naküjeerü jümüin pütchi naleꞌeruꞌujeejatü neꞌe süpüla neꞌikeꞌerüinjanain jia süka naꞌalain saaꞌu jükorolo. Otta saaꞌu shiimüin sünain kasalajaneerüin namüin naainjala nütüma Maleiwa, ajaꞌttinneena naya nütüma maalü.
Soto jaaꞌin chi Maleiwakai sünain nnojoliin naawalüin na aapiee kaainjalashiikana. Nüjünajaain naya eemüin süpülee tü ouktüsükalüirua kanüliakat Hades, süpüla püreesainjanain naya saꞌaka piyuushi waneꞌereꞌeya süntapa tü nakalia kasalajaneetkat oꞌu naainjala.
Maaꞌaya aka nukuaippa Maleiwa sümaiwa paala sünain nnojoliin naawalüin na wayuu mojutkana atüma nia. Nüꞌitirüin wane juya naaꞌu miyoꞌushaata maꞌi süpüla ouktajanain naya sütüma. Achiajaanüshiiyaaje naya nütüma Noé, chi wayuu aaꞌinrakai kasa anasü nuꞌupala Maleiwa, suulia süsalajüin naya tü naainjalakat nütüma Maleiwa. Niakalaka neꞌe oꞌtteꞌennüin namaa akaratshishii na kepiakana nümaa suulia wüinsirüin naya.
Maaꞌaya aka nukuaippa Maleiwa sümaiwa paala sünain nnojolüin naawalüin tü wayuukolüirua mojutkat atüma nia kepiasükat suluꞌu tü pueulokat Sodoma ooꞌulaka Gomorra. Naꞌajüin tü pueulokalüirua süka siki süpüla shiyaawatüinjatüin wayuu saaꞌu tü alatajatkat sümüin süpüshua tü eekai müin aka naya sünain mojutüin Maleiwa natüma.
Otta müshia Lot, chi wayuu aaꞌinrakai kasa anasü, ajuittinnüshi nütüma Maleiwa suluꞌujee Sodoma eejachire kepiain nia saꞌaka wayuu kaainjarannuu. Mojusü maꞌi naaꞌin Lot sütüma naainjala na wayuukana süka yarüttüin maꞌi shia. Müliasü maꞌi naaꞌin süka kaainjalain naya nuꞌupala je süka naapüin süchiki süpüshua tü kasa mojusü saaꞌinrakat waneepia.
Saaꞌu noꞌtteꞌennüinapain Noé ooꞌulaka Lot nütüma Maleiwa, shiimüin sünain nuuntüin Maleiwa niyuꞌlüin waya saꞌakajee ooꞌulakünaa aaꞌin, waya aaꞌinrakana tü anasükat. Otta na kaainjaraliikana, shiimüin sotüinjatüin naaꞌin Maleiwa tü naainjalakat waneꞌereꞌeya süntapa tü kaꞌi kasalajaneetkat oꞌu tü naainjalakat.
Shiimüinreꞌeya maꞌi sünain süsaleenain na ekirajüliikana sünain alawaa soꞌu kaꞌikat tia, süka kaleꞌeruꞌuin süchiki kaainjalaa je süka naaꞌinrüin waneepia tü yarüttakat atüma naaꞌin. Eꞌrülii wayumüin naya nümüin Maleiwa süka nayouktüin süchiki laülaain nia naaꞌu. Püla aaꞌinchii naya waneepia suulia wayuu süpüshua. Je mojusü nanüiki namüin na laülaayuushii chakana iipünaa.
Otta na aapieekana nümaꞌana Maleiwa, eereje pülashin maꞌi noulia na laülaayuushiikana chakana iipünaa, nnojotsü mojuin nanüiki namüin nuꞌupala Maleiwa.
Na ekirajüliikana sünain alawaa, mojulaashaatashii maꞌi naya. Mojusü maꞌi nanüiki süchiki kasa eekai nnojolüin natüjaain saaꞌu. Müshii aka saaꞌin mürüt sünain aaꞌinraa tü nachekalakat neꞌe namüiwa. Je maa aka sütaꞌünnüin mürüt süpüla suꞌutinnüin aaꞌin süpüla ekünaa, meena naya ajaꞌlajaain.
Na ekirajüliikana sünain alawaa, neꞌreerü müliaa saaliijee müliain wayuu natüma paala je saaliijee maaꞌin naaꞌin wanaa sümaa naaꞌinrüin kasa mojusü suꞌupala wayuu wainma je wanaa sümaa nekaain jümaa. Meeꞌerapalashii jia sütüma wayuu sükajee tia.
Kaleꞌeruꞌushii naya süchiki kaainjalaa. Jülüjasü waneepia naaꞌin amaꞌüjawaa sümaa wayuu nnojotkat naꞌwayuusein. Otta na eekai joꞌuuin sünain anoujaa, aaꞌinreeshii kasa mojusü sütüma neꞌrüin tia. Na ekirajüliikana sünain alawaa, neꞌikeꞌereerü wayuu süka naꞌalain saaꞌu sükorolo süka kachiiruain naaꞌin washirüü. Shiimüin sünain süsalainjaneenain naya nütüma Maleiwa sükajee tia.
Nayouktüin tü shiimain ekirajünakat anain naya, maa aka naaꞌin chi nünüikimaajachikai Maleiwa paala sümaiwa kanüliakai Balaam chi nüchonkai Beor, chi aaꞌinrakai kasa mojusü shiiꞌiree walaain nümüin.
Achiajaanüshi nia nütüma wane püliikü. Jaꞌitaichi manülin chi neꞌejenakai saaꞌu mürülüin nia, ayatshia aashajaain süka sünüiki wayuu süpüla nuuꞌulaainjachin chi nünüikimaajachikai suulia macheꞌein nia sünain tü kasa mojusü naaꞌinrüinjatkat.
Na ekirajüliikana sünain alawaa, müshii aka naya saaꞌin wane ishi eekai meꞌwiirain eere nnojolüin wüin süpüla wayuu. Müshii aka naya saaꞌin wane siruma eekai sülatüin neꞌe sümaa nnojolüin süꞌitüin tü juyakat sütüma. Ajütüneena naya chaꞌaya shiinaluꞌumüin tü mmakat saꞌakamüin tü piyuushikat nütüma chi Maleiwakai süsala naainjala.
Aꞌwaataashii maꞌi na ekirajüliikana sünain alawaa suluꞌu nakuaippa süka pütchi naleꞌeruꞌujeejatü noꞌupala na wayuu ajuittüinapakana naꞌakajee na manoujainsaliikana. Shiiꞌiree kachiiruain naaꞌin süchiki kaainjalaa na anoujashiikana natüma, aꞌwaataashii noꞌupala, süka pütchi eekai kemeꞌeriain, suluꞌu tü kasa saaꞌinrakat wayuu kaainjarannuu.
Na ekirajüliikana sünain alawaa, jaꞌitaina nayaꞌinya neꞌe süchepchiain tü kaainjalaakat, ekirajüshii naya wayuu sünain laülawaa namüiwa süpüla aaꞌinraa eekai nacheküin. Naꞌalain neꞌe tü namakat. Maa aka wane wayuu eekai naapajiraain nukuaippa süpüla aꞌyatawaa nümüin nülaamain, akaajaa na ekirajüliikana sünain alawaa sünain süchepchiain kaainjalaa süka naapajiraain nakuaippa sünain aaꞌinraa waneepia kasa mojusü.
Eere wane wayuu, saaꞌu aleewain nümaa chi Wasenyotsekai Jesucristo chi Oꞌtteꞌerüikai, müleka nujuittüle saꞌakajee tü kaainjarannuukat sünain süchepchiain kaainjalaa nüchikua, alanaꞌaleejeeria maꞌi sünain mojuin nukuaippa suulia palajana paala.
Anasüje nümüin müleka nnojoruleje nütüjaain saaꞌu tü anasükat, tü aluwataanakat anain nütüma Maleiwa, suulia nütüjaain saaꞌu sümaa niyouktüin shia.
Shiimüin tü ashajünakat achiki suluꞌu tü karaloukta nüchikimaajatkat Maleiwa sünain müin mayaa: “Wane erü eekai sheetüin, shiküin sheenüin süchikua. Akaajaa wane püülükü müleka soꞌoojinnüle paala, aleꞌejaasü süchikua sünain shiꞌyarülajaain süta saꞌaka pootshi”.
Tatünajutumuyuwaa, jia aishiikana tapüla, piantuaichi joo taya ashajüin karaloukta jümüin. Anasü saaꞌin tamüin tosoꞌirüle jaaꞌin süpüla jülüjüinjatüin jaaꞌin waneepia kasa anasü.
Acheküsü süpüla sotüinjatüin jaaꞌin tü namakat na nünüikimaajanakana Maleiwa paala sümaiwa. Je tacheküin süpüleerua jiyaawatüin saaꞌu süpüshua tü nuluwataakat anain chi Wasenyotsekai Jesucristo, chi Oꞌtteꞌerüikai, tü aküjünakat jümüin natüma na Aluwataaushikana ajütünakana jünainmüin.
Anakaja jiyaawatüle saaꞌu wane kasa. Soꞌuweena wane kaꞌi pejepa süpüla niitaainjachin Cristo, wainmeerü wayuu eekai kaleꞌeruꞌuin süchiki kaainjalaa. Nemeꞌerainpaleena jia saaliijee tü jünoulakat sünain maa jümüin:
“¿Pansaayaasükalajeꞌe tü namakat na nünüikimaajanakana Maleiwa sünain niitaainjachin Cristo? ¿Jalakaꞌa nia? Nnojotsü kasain eeꞌiranajaayaain süchikijee ouktüin na watuushinuukana. Müsü wanaawakai saaꞌin wamüin kasa süpüshua maa aka paala sümaiwa sükumajaiwaꞌaya tü mmakat”, meena naya.
Tamüshii paala jia: Natüjaa aaꞌulu sünain nnojolüin shiimüin tü namakat jümüin. Nnojotsü nanoujeein nüchiki chi Maleiwakai sünain nükumajüin tü kasa chakat iipünaa. Otta nnojotsü nanoujeein sünain nükumajüin tü mmakat shirokujee tü palaakat süpüla eeinjatüin shia pasanain sünain. Shiimüin nükumalain Maleiwa tü kasakalüirua, je naaꞌinrüin shia süka nünüiki.
Je shiimüin nüꞌitirüin paala wane juya miyoꞌushaata maꞌi saaꞌu tü wayuu kaainjaratkalüirua süpüla ouktajanain naya sütüma je süpüla sajaꞌttüinjatüin kasa süpüshua soꞌu kaꞌikat tia.
Maa aka shiain nünüiki tü nükumajakat aka kasa süpüshua, shieerü kasalajanainjatka aka mapeena saainjala wayuu sümüin. Otta aꞌatapajüshi maaꞌulu yaa chi Maleiwakai süpüla najaꞌttirüinjatüin süka siki soꞌu kaꞌikat tia tü mmakat ooꞌulaka na wayuukana mojutkana atüma nia ooꞌulaka tü kasakalüirua süpüshua chakat iipünaa.
Tawalayuwaa, jia aishiikana tapüla, teꞌitaainjatü jooluꞌu jüpüleerua wane pütchi jülüjüinjatkat jaaꞌin. Je 1.000 juya, müsia aka saaꞌin wane kaꞌi neꞌe nümüin chi Maleiwakai. Je wane kaꞌi, müsia aka saaꞌin 1.000 juya nümüin.
Eesüjaꞌa süpüla sümüin wane wayuu: “Aawalaashi chi Maleiwakai suulia nikettaajüin tü nümakat sünain pansaain nünüiki”. Tamüshii paala jia: Nnojoishi aawalaain nia suulia. Nnojoyüꞌiya eitaain Cristo süpüla süsalainjatüin saainjala wayuu, süka nücheküin Maleiwa süpüleerua shiyaawajaainjatüin wayuu süpüshua suulia saainjala. Aꞌatapajüshi nia süka nnojolüin nücheküin süpüleerua eeinjatüin wayuu eekai amüloulin saaliijee manoujain.
Otta shiimüin niitaainjachin Cristo mapeena. Je tü kaꞌi niweeteetkat oꞌu, meeria aka saaꞌin nüntia wane kaꞌruwarai sünain matüjaajuuin naaꞌu. Je soꞌuweena kaꞌikat tia, ajaꞌttinneerü tü kasakalüirua süpüshua chakat iipünaa sümaa miyoꞌushaatain sütürüla. Maaꞌaya aka tü jolotsükolüirua süpüshua chakat iipünaa, aꞌajüneerü. Maaꞌaya aka tü mmakat sümaa tü kasa eekalüirua yaa sooꞌopünaa, aꞌajüneerü shiaꞌaya.
Otta müsia jooluꞌu, saaꞌu sajaꞌttinneerüin kasakat süpüshua, maa aka tü taküjaitpakat achiki jümüin, ¿jamüinjatü jukuaippa sümaꞌinruꞌu jaꞌatapajüin nükalia Cristo? Ee jümata jaaꞌin süpüla kaꞌikat tia sümaa jükatalaain suulia kaainjalaa. Je anakaja jaaꞌinrüle waneepia tü kasa anasü nüchekakat Maleiwa jüpüleerua. Eesü süpüla süntajatüin maalü tü nükaliakat. Anakaja müleka yapaleje jia süpüla. Shiimain sünain saꞌajünüinjatüin tü kasakalüirua chakat iipünaa ooꞌulaka tü jolotsükolüirua sünain sajaꞌlajaainjatüin soꞌu kaꞌikat tia.
Otta jaꞌitairü ajaꞌlajaajeerüin tü kasakalüirua süpüshua, akumajüneerü wane jeket shiiꞌiraka, wane mma ooꞌulaka wane kasakalüirua chakat iipünaa. Je napüshua na wayuu kepieenakana chaꞌaya, nayeena na jüüjüüshiikana nümüin Maleiwa. Watüjaa aaꞌulu sünain sülateerüin tia, süka shiain tü nüküjakat achiki paala Maleiwa sünain pansaain nünüiki.
Tatünajutüirua, jia aishiikana tapüla, saaꞌu eein jaaꞌin sünain jaꞌatapajüin tü kaꞌi nüleꞌejüinjatkat oꞌu Cristo, anakaja müleka kachiiruale jaaꞌin sünain wuleinjatüin jaaꞌin sümaa lotüinjatüin jukuaippa noꞌuluꞌu Maleiwa sümaa wanaawajiraain jaaꞌin nümaa.
Müshi taya tachikua: Nnojoyüꞌiya eitaain Cristo, shia süka naꞌatapajüin chi Maleiwakai süpüla suꞌtteꞌennüinjatüin wayuu wainma. Otta chi wawalakai Pablo, chi aishikai wapüla, saaꞌu kekiin maꞌi nütüma Maleiwa, ashajüshi niaꞌaya nüchiki Maleiwa sünain naꞌatapajüin.
Shia tü nüshajakat achiki suluꞌu tü nükaralouktasekat süpüshua. Eesü pütchi eekai kapüleein suluꞌu. Je na wayuukana eekai matüjain, eekai nnojolüin lotüin anüiki, mojusü süküjia natüma tü nüshajakat Pablo. Je mojusü süküjia natüma süpüshua tü ashajuushikat suluꞌu tü nüchikimaajatkat chi Maleiwakai. Shiimüin sünain najaꞌttinneenain maalü süsalajee tia nütüma Maleiwa.
Tawalayuwaa, jia aishiikana tapüla, saaꞌu jüchiajaanüin tatüma noulia na ayouktakana nünüiki Maleiwa, na ekirajüliikana sünain alawaa, jalia jia suulia kapülajüin jaaꞌin nanüiki. Müleka jüshatüle nakuaippa, amalajaajeerü tü jünoulakat.
Shia anaka aluꞌu müleka kachiiruale jaaꞌin sünain kooꞌomüinjatüin sütsüin tü jünoulakat sütüma naꞌanasia Maleiwa aapünakat jümüin. Anakaja müleka juushikajaale süchiirua kooꞌomüinjatüin jümüin tü aleewaakat nümaa chi Wasenyotsekai Jesucristo, chi Oꞌtteꞌerüikai. Kasataalejese kojutüinjachin nia sütüma wayuu wainma maaꞌulu yaa je süpüla kaꞌikat süpüshua. Amén.
Washajüin jooluꞌu jümüin nüchiki Jesucristo, chi kanüliakai “Pütchi” münüin. Nialeꞌe aapaka kataa oꞌu sümüin wayuu. Eetüjüꞌiya nia paala sümaiwa nnojolüiwaꞌaya kasain eein sooꞌopünaa tü mmakat. Eweetüshi nia saꞌakamüin wayuu süpüla niiꞌiratüinjatüin waaꞌin süpüla eeinjanain waya waneepia nümaa Maleiwa. Nia chi weꞌrakai süchikijee niweetüin, je watüjaain saaꞌu tü nukuaippakat saaꞌujee nümaapüꞌüin waya je süka waapajapüꞌüin nünüiki. Nia eetüjüikaꞌaya nümaa chi Maleiwakai sümaiwa je eweetüichipa nia waꞌakamüin. Waküjakalaka jooluꞌu tü nüchikikat sümüin wayuu, makalaka washajüin jooluꞌu jümüin.
Chi weꞌrapüꞌükai, chi waapajapüꞌükai anüiki, nia waküjainjachika achiki jooluꞌu jümüin süpüla wanaawajiraainjatüin jaaꞌin wamaa. Je wanaawajiraain waaꞌin wapüshua nümaa chi Maleiwakai ooꞌulaka nümaa Jesucristo chi Nüchonkai.
Washajakalaka jümüin tüü süpüla talatashaatainjatüin maꞌi jaaꞌin wanaa wamaa.
Anataasü waküjüle jooluꞌu jümüin tü nikirajakat anain waya chi kanüliakai “Pütchi” münüin, müsü yaa: “Nukuaippa chi Maleiwakai, müsia aka saaꞌin suwarala kaꞌi saaꞌu shiimüin nünüiki. Je sükajee maainjalain nia, nnojotsü piyuushi chaꞌaya eere nia. Warattuuisü waneepia”.
Aluꞌujasa wayakana, müleka ayatüle sünain kaainjalaa, makateena waya saꞌaka tü piyuushikat. Nnojoleetkalaka wountüin waaꞌinrüin tü shiimüinkat nikirajakat anain waya. Je wanaa sümaa saꞌakain waya tü piyuushikat, müleka wamüle: “Wanaawajiraasü waaꞌin nümaa Maleiwa”, alawaa neꞌe tü wamakat.
Aluꞌujasa müleka wooꞌulaale suulia waainjala, ayateena waya nümaa Maleiwa saꞌaka tü nuwaralakat. Oꞌlojüneerü süpüshua tü waainjalakat woulia sükajee amülain nüsha Jesucristo chi Nüchonkai waaꞌu. Je wanaawajiraa müsia waaꞌin wayakana wapüshua.
Müleka “Maainjalasalii waya”, wamüle, aküjüshii waya waꞌalain, jaꞌitairü shiimüinyaain tü wamakat saaꞌin wamüin.
Aluꞌujasa müleka waküjale süchiki tü waainjalakat nümüin Maleiwa, pansaasü nünüiki wamüin sünain nülatirüinjatüin shia woulia, je nuꞌlojeerü woulia tü yarüttüsü eekat suluꞌu waaꞌin. Naaꞌinrapaja Maleiwa waneepia tü anasükat sümüin wayuu maa aka soonoole sümaa nünüiki.
Otta müleka wamüle: “¿Kasapa waainjalain?”, shia neꞌe süka nnojolüin jamajatüin wamüin tü nikirajakat anain waya chi Maleiwakai. Wayouktüin neꞌe tü nünüikikat, mayaasü aka saaꞌin alawaa neꞌe wamüin.
Tachonniwaa, jia anoujashiikana nünain Cristo wanaa tamaa, anuu tashajüin jooluꞌu tüü jümüin süpüla nnojoliinjanain ayatüin jia sünain kaainjalaa. Akaasa müleka kaainjarale wane juwala jaꞌaka, achunteechi Jesucristo nooꞌopünaa nümüin chi Nüshikai, chi Maleiwakai. Saaꞌujee maainjalain Jesús nuꞌupala chi Nüshikai,
nuuntüin nuwalaajüin waainjala sünain nülaꞌajaainjatüin shia woulia saaꞌujee ouktüichipain nia saaꞌu. Nnojoitpaja ouktüin neꞌe saaꞌu waainjala wamüiwa, aashin ouktüin saaꞌu saainjala wayuu süpüshualeꞌeya.
¿Jamüsü watüjaakaꞌa saaꞌu weꞌraajüin Maleiwa sümaa anajiraain waya nümaa? Shia süka jaaꞌa wamüin sümüin tü nuluwataakat anain waya.
Otta chi wayuu eekai “Teꞌraajüin Maleiwa” makai sümaa niyouktajüin tü nuluwataakat anain nia, alawaa neꞌe tü nünüikikat.
Müleka laülaale naaꞌin chi wayuukai sünain müloꞌuin naalii chi Maleiwakai nüpüla, jülüjüseje naaꞌin aaꞌinraa tü nümakat nümüin. ¿Jamüsü watüjaakaꞌa saaꞌu wanaawajiraain waaꞌin nümaa Maleiwa?
Maa aka wamüle: “Keeꞌireesü waaꞌin wanaawajiraain waaꞌin nümaa”, wamüle, anakaja washatüle nukuaippa Jesucristo waraittaiwaꞌaya nia yaa mmoluꞌu saꞌakapünaa wayuu.
Tawalayuwaa, jia aishiikana tapüla, tü tashajakat achiki jümüin, shia tü nuluwataakat anain jia Maleiwa. ¿Naatajatü saaꞌin jümüin tü pütchi tashajakat? Nnojo. Pütchi shiimüin, kakaliairü. Shia tü aluwataanakat anain wayuu paala sümaiwa. Shia jooluꞌu tü ekirajünakat anain waya wapüshua maaꞌulu yaa.
Ayatsia joo tia pütchikat sünain jeketüin jümüin jiakana anoujakana nünüiki Cristo sünain nümüin jümüin: “Shiimüinya tü pütchikat, müsü aka anakia süpüla jaꞌyainjatüin jümüin tü jüpünakat”. Jümataakalaka niꞌipajee: “Aa, shiimüinya tia pütchikat”. Je saaꞌujee nnojolüin ayatüin jia sünain kaainjalaa, nnojoliinapa jia eein saꞌaka tü piyuushikat.
Otta chi wayuu makai yaa: “Ayatüshi taya saꞌaka tü nuwaralakat Maleiwa”, sümaa maalin tü nuwalayuukalüirua nüpüla, ayatayüꞌiya neꞌe nia saꞌaka tü piyuushikat sümaa naainjala.
Aluꞌujasa chi wayuu eekai alin na nuwalayuukana nüpüla, waraittüshi saꞌakapünaa tü nuwaralakat Maleiwa. Saaꞌujee jaꞌyaitpain nütüma Cristo tü nüpünakat, nnojoleechi aainjinnüin nia kasa mojusü.
Otta chi wayuu eekai maalin na nuwalayuukana nüpüla, ayatayüꞌiya neꞌe waraittüin saꞌakapünaa tü piyuushikat sümaa maaꞌawaa, süka mayaawatüin saaꞌu tü shiimüinkat sütüma tü piyuushikat.
Tashajüin jümüin jiakana tachonnii aishiikana tapüla, süka motüitpan naaꞌin Maleiwa jaainjala sünainjee ouktüin Jesús jaaꞌujee.
Tashajüin jümüin jiakana laülaayuukana, süka jiꞌraajüin chi Maleiwa eetüjüikai paala sümaiwa. Je tashajüin jümüin jiakana jimaꞌaliikana ooꞌulaka jümüin jiakana majayünnüükana, süka jüyamülüin chi Kamaꞌüraikai. Tachonniwaa aishiikana tapüla, jia tashajaka amüin, süka jiꞌraajüin chi Washikai Maleiwa.
Jia laülaayuukana, jia tashajaka amüin, süka jiꞌraajüin chi Maleiwa eetüjüikai paala sümaiwa. Jimaꞌaliyuwaa je majayünnüwaa, jia tashajaka amüin, süka katsüin jaaꞌin sünain anoujaa saaꞌu tütüin jaaꞌin waneepia sünain nünüiki Maleiwa süpüla jüyamülüinjachin chi Kamaꞌüraikai.
Nnojo keejiain jümüin tü kasa mojusü naaꞌinrakat na manoujainsaliikana. Jiyouktajaa sümaa tü kasa mojusü keeꞌireekat naaꞌin. Chi wayuu eekai nüshateein nakuaippa na manoujainsaliikana, maalinsai Maleiwa nüpüla je nnojoleerü naaꞌinreein tü nüchekakat nüpüleerua.
Tü nakuaippakat na manoujainsaliikana, nnojotsü niꞌikalain chi Maleiwakai namüin. Tü kasa mojusü naaꞌinrakat, keejiasü namüin süka kaainjaraliin naya. Keeꞌireesü naaꞌin kaainjalaa. Nachuntüin naaꞌin tü neirakaakat amüin je aꞌwaatawaa suluꞌu nawashirüin ooꞌulaka suluꞌu tü naaꞌinrakat.
Je tü nakuaippakat na manoujainsaliikana sümaa tü kasa mojusü keeꞌireekat naaꞌin, yüüꞌülaa meerü soꞌuweena wane kaꞌi. Aluꞌujasa chi wayuu aaꞌinrakai tü nuluwataakat anain Maleiwa, ayateechi nümaa süpüla kaꞌikat süpüshua.
Tachonniwaa, alüꞌütsü joo tü kaꞌi sajaꞌlajaainjatkat oꞌu tü kasakalüirua süpüshua. Aashin aapinnüin jia paala sünain niweetajachin chi Niꞌipolokai Cristo sülüꞌütpa kaꞌikat tia. Je jooluꞌu, süka joulüinapain na nüꞌünüükana Cristo, watüjaa aaꞌulu sünain shiimüin sülüꞌülüin tia kaꞌikat.
Ayuꞌlaashii waꞌakajee na niꞌipolokana Cristo, süka nnojoliin nekirajüin sünain tü shiimüinkat maa aka tü wekirajakat anain wayakana. Müleka wanaawaleje tü kasa nekirajakat anain sümaa tü wekirajakat anain, yaashiije naya wamaa. Otta süka noꞌunüin waꞌakajee, atüjaana aaꞌuchii naya sünain waneein sümüin tü kasa nekirajakat anain.
Aluꞌujasa jümüin jiakana, aapünüshi chi Naaꞌinkai Maleiwa nütüma Cristo chi Maainjalasaikai. Je saaꞌujee eeichipain chi Naaꞌinkai Maleiwa jümaa, jütüjaa aaꞌut jüpüshualeꞌeya tü shiimüinkat.
Tashajüin jooluꞌu jümüin süka jütüjaain saaꞌu tü shiimüinkat, nnojotsü sükajeejatüin matüjaain jia. Nnojoliishii jia müin aka naaꞌin na ekirajüliikana sünain alawaa, sünain nnojolüin jamajatüin namüin tü shiimüinkat.
¿Jarai chi wayuu alaaka? Nia chi ayouktakai Jesús sünain niain Cristoin Nüneekajalakai Maleiwa. Je süka niyouktüichipain chi Nüchonkai Maleiwa, niyouktüin chi Maleiwakai wanaa nümaa, chi Nüshikai Jesús. Watüjaakalaka naaꞌu sünain ekirajülin alawaa süka niain wane chi niꞌipolokai Cristo.
Chi ayouktakai Jesús chi Nüchonkai Maleiwa sünain niain Cristoin, nnojoishi nuuntüin wanaawajiraain naaꞌin nümaa chi Maleiwakai Nüshikai Jesús. Aluꞌusa chi wayuu eekai nünoujain sünain niain Jesús chi Nüneekajalakai Maleiwa, je müsia nüküjain nüchiki sümüin wayuu, wanaawajiraasü naaꞌin nümaa Maleiwa.
Anashii müleka ayatüle jia jülüjüin jaaꞌin tü shiimüin ekirajünakat anain jia paala, süpüla wanaawajiraain jaaꞌin waneepia nümaa chi Nüchonkai Maleiwa je nümaa chi Washikai Maleiwa.
Jalia motojoyoo jaaꞌin sünain pansaain nünüiki Maleiwa jümüin süpüla niiꞌiratüinjatüin jaaꞌin süpüla eeinjanain jia nümaa weinshi.
Tü karaloukta tashajakat jooluꞌu jümüin, süpülajatü aapiria jia süpüla eein jaaꞌin noulia na ekirajüliikana sünain alawaa, süka jamüin, keeꞌireein maꞌi naaꞌin jüüjüüinjanain jia sümüin nanüiki.
Otta süka naapünüin chi Naaꞌinkai Maleiwa jümüin nütüma Cristo chi Nüchonkai Maleiwa, ee jümata jaaꞌin sünain ayatüinjanain jia sünain wanaawajiraain jaaꞌin nümaa. Chi Naaꞌinkai Maleiwa, müichia nnojolin oꞌunüin juulia. Waneepiashi nia suluꞌu jaaꞌin süpüla nikirajüinjanain jia sünain tü pütchi shiimüinkat, tü nüchikimaajatkat Maleiwa. Nnojoleechi aküjain alawaa jümüin. Je süka jümaain nia waneepia, nnojotsü cheꞌojaain jikirajünüinjanain sütüma wayuu naatajatü.
Tachonniwaa, jia aishiikana tapüla, anashii ayatüle jia sünain wanaawajiraain jaaꞌin nümaa Cristo, süpüla talatüinjatüin waaꞌin wapüshua niitaapa nüchikua, suulia japülijain waya nuꞌupala nüntapeena.
Soto jaaꞌin Cristo sünain naaꞌinrüin tü anasükat waneepia. Je jütüjaa aaꞌulu sünain shiimüin niain nüchoin Maleiwa chi wayuu aaꞌinrakai tü kasa anasü nikirajakat anain Cristo.
Müloꞌushaata maꞌi tü waaliikat nüpüla chi Maleiwakai. “Tachonnii jia”, nümakalaka wamüin. Shiimüinpaja nüchooin waya. Ooꞌulaka na manoujainsaliikana, süka mochoojüin noꞌu chi Maleiwakai, nnojotsü nayaawatüin aaꞌu sünain nüchooin waya.
Tawalayuwaa, mayaainje nüchooin waya Maleiwa maaꞌulu yaa, nnojoliyülia eeꞌiyatünüin wamüin jamüinjatüin wakuaippa soꞌuweena wane kaꞌi. Shiaꞌla watüjaaka aaꞌu sünain meenain aka waya naaꞌin Cristo sünain anain soꞌuweena tü kaꞌi niweeteetkat oꞌu nüchikua, sünain weꞌreerüin nuꞌupünaa.
Je maaꞌulu yaa, saaꞌu meenain aka waya naaꞌin Cristo soꞌuweena kaꞌikat tia, anakaja jooluꞌu müleka wooꞌulaale suulia tü yarüttakat atüma waaꞌin, maa aka Cristo wulein naaꞌin nuꞌupala Maleiwa.
Tü kaainjalaakat, shia tü ayouktaakat tü nuluwataakat anain chi Maleiwakai. Chi wayuu kaainjaraikai, moonoolosai sümaa tü nümakat Maleiwa nümüin.
Jütüjaa aaꞌuchi Jesucristo sünain maainjalain nia, je sünain nüntüin waꞌakamüin süpüla nülaꞌajaainjatüin waainjala woulia.
Chi wayuu eekai wanaawajiraain naaꞌin nümaa Cristo, nnojoishi ayatüin sünain kaainjalaa, nuuꞌulaain suulia. Aluꞌujasa chi wayuu ayatakai sünain kaainjalaa, shiimüin sünain nnojolin niꞌraajüin Cristo. Mochoojüshi noꞌu.
Tachonniwaa, jia aishiikana tapüla, jalia jia suulia anoujaa alawaa. Chi wayuu eekai naaꞌinrüin tü kasa anasü nikirajakat anain Cristo, wayuu anashi noꞌuluꞌu Maleiwa, maa aka naaꞌin Cristo noꞌuluꞌu.
Aluꞌujasa chi wayuu eekai ayatüin sünain kaainjalaa sümaa naaꞌinrüin kasa mojusü, nüpüshi Satanás, chi sülaülashikai yolujaa. Aletüjülia chi Yolujaakai sünain kaainjaralin paala nümaiwa, ayatshia sünain kaainjaralin maaꞌulu yaa. Eweetüshijese chi Nüchonkai Maleiwa süpüla najaꞌlajeꞌerüinjatüin tü kasa mojusü naaꞌinrakat chi Yolujaakai.
Chi wayuu eekai nüchoin Maleiwa, nnojoishi ayatüin sünain kaainjalaa, süka shiiꞌiranajaaitpain naaꞌin nütüma chi Naaꞌinkai Maleiwa. Ooꞌulaashi nia suulia naainjala, süka nüchoinchipain Maleiwa.
Tü nakuaippakat na nüchooinkana Maleiwa, waneꞌe sümüin suulia nakuaippa na nüpüshikana chi Yolujaakai. Chi wayuu nnojoikai aaꞌinrüin tü kasa anasü nikirajakat anain Cristo, sümaa maalin nüpüla na anoujashiikana, nnojoishi nüchoin Maleiwa nia.
Otta jiakana, ¿kasa aluwataanaka anain jia nütüma Maleiwa paala jikeroloiwaꞌaya sünain anoujaa nünain? ¿Kasasa jooluꞌu ekirajünaka anain jia nütüma? Aluwataanüshii waya wapüshua waneepia sünain aijiraainjanain wapüla.
Soto jaaꞌin paala sümaiwa nüchiki chi wayuu kanüliakai Caín, chi nüpüshikai chi Kamaꞌüraikai. Soto jaaꞌin chi nimüliakai kanüliakai Abel, chi aaꞌinrakai waneepia tü anasükat nuꞌupala Maleiwa. Otta Caín, eꞌrüi wayumüin maꞌi. Oꞌutüna aaꞌinchi Abel nütüma süka süchunjain naaꞌin naaꞌu. Jalia jia majayaa aka jia naaꞌin Caín.
Tawalayuwaa, jainkuujayaaka aaꞌin müleka jüꞌürülaanüle anain natüma na manoujainsaliikana, maa aka kanain naaꞌin Caín chi nimüliakai.
Nnojoliiwaꞌaya wanoujain, müshii aka waya saaꞌin wayuu ouktüsü süka nnojolin kasajachin wamüin Maleiwa. Otta müsia jooluꞌu, süka alin wapüla na wawalayuukana, müinapa aka waya saaꞌin wayuu katoꞌulu sünain wanaawajiraaitpain waaꞌin nümaa Maleiwa. Aluꞌujasa chi wayuu eekai maalin nüpüla na nuwalayuukana, müshi aka saaꞌin wayuu ouktüsü.
Chi eekai kanain naaꞌin nuwalayuu, uwomuyuushi, maa aka naaꞌin Caín. Je meeꞌiranajaainyülia naaꞌin süpüla eeinjachin nia nümaa Maleiwa waneepia.
Cristo, sünain naapajiraain nikii süpüla ouktaa saaꞌu saainjala wayuu, niiꞌiyatüin wamüin jamüinjatüin wakuaippa süpüla aijiraainjanain waya wapüshua. Je jooluꞌu, müleka shiimüinre alin wapüla wane wawala, anakaja müleka waapiraale wekii nooꞌopünaa.
Müleka kokoroloin jia sümaa nnojolin jümüliajüin wane chi juwalakai cheꞌojaakai amüin kasa, ¿aapiraashii cheje jikii nooꞌopünaa? Nnojo. ¿Aishi cheje jüpüla chi juwalakai maa aka alin wayuu süpüshua nüpüla Maleiwa? Nnojo. Maalinsai nia jüpüla.
Tachonniwaa, jia aishiikana tapüla, anakaja nnojorule “Aishi pia tapüla” wamüin neꞌe süka wanüiki. Shia anaka aluꞌu waaꞌinrüle tü kasa anasükat namüin na wawalayuukana süpüla natüjaainjatüin saaꞌu sünain shiimüin naalii wapüla.
Müleka shiimüinre sünain aijiraain waya wapüla, watüjaajeerü aaꞌu sünain nüchooin waya Maleiwa. Jaꞌitairü nütüjaain saaꞌu waainjala sümaa nüchiajaain waya suulia, nümüliajüin waya weinshi. Müleka mojule tü waaꞌinkat saaliijee waainjala, naapüin Maleiwa anaa aaꞌin wamüin süka weeꞌiyatüin naalii na wawalayuukana wapüla.
Tawalayuwaa, müleka sotüle waaꞌin sünain nümüliajüin waya Maleiwa, jaꞌitaina kaainjaraliin waya, nnojoleena waya mmolüin seema arütkawaa nümülatuꞌumüin süpüla achuntaa nümüin.
Naapeerü chi Maleiwakai wamüin tü wachuntakat, saaꞌujee waaꞌinrüin tü nuluwataakat anain otta tü talatakat atüma naaꞌin.
¿Kasa nuluwataaka anain wayuu süpüshua? Nuluwataain waya sünain wanoujainjanain nünain Jesucristo, chi Nüchonkai, je sünain aijiraainjanain wapüla wawalayuu, maa aka tü nikirajakat anain Jesús.
Eeshi Maleiwa namaa na wayuu aaꞌinrakana tü nuluwataakat anain, je wanaawajiraasü naaꞌin nümaa. Je chi Naaꞌinkai Maleiwa, chi aapünakai nütüma wamüin, nükaaliijain waya süpüla watüjaainjatüin naaꞌu Maleiwa sünain eein nia wamaa.
Tawalayuwaa, jalia motojoyoo jaaꞌin na nünüikimaajanayaakana Maleiwa. Jalia jia suulia jünoujajüin süpüshua tü nikirajeekat anain wane wayuu eekai nüntüin jaꞌakamüin. Shia anaka aluꞌu müleka jülüjüle jaaꞌin palajana tü pütchikat süpüla jütüjaainjatüin saaꞌu müleka shiimüinre sünain nünüikin Maleiwa tü nikirajakat anain. Süka jamüin, wainma na nünüikimaajanayaakana Maleiwa sainküin mmakat maaꞌulu yaa.
¿Jamüsü süpüla watüjaainjatüin saaꞌu sünain eein chi Naaꞌinkai Maleiwa nümaa wane ekirajüi? Shia müleka nikirajüle sünain wayuuin Jesucristo sünain antaa saꞌakamüin wayuu, wayaawatakalaka naaꞌu sünain eein chi Naaꞌinkai Maleiwa nümaa.
Akaajasa müleka nunujulajüle nüchiki Jesús sünain wayuuin nia, watüjaa aaꞌulu sünain nnojolin chi Naaꞌinkai Maleiwa nümaa. Tü pütchi alawaa nikirajakat anain, eꞌitaaushi nikiiruꞌu nütüma chi Niꞌipolokai Cristo. Otta jiakana, jaapapüꞌü achikichi nia sünain nüntajachin saꞌakamüin wayuu. Je jooluꞌu maaꞌulu yaa, eeichipa waꞌakamüin.
Tachonniwaa, jia aishiikana tapüla, süka nüpüshinapain jia Maleiwa, juuntüin jükatalaain suulia tü alawaa nekirajakat anain na nünüikimaajanayaakana Maleiwa. Süka jamüin, chi Naaꞌinkai Maleiwa jümaakai waneepia, alanaꞌaleesia maꞌi nüpülain nuulia Yolujaakai sümaakai tü wayuu manoujainsatkalüirua.
Kamalainsü nanüiki na nünüikimaajanayaakana Maleiwa sümüin tü manoujainsatkalüirua, süka napüshin naya je süka naashajaain süchiki tü kasa keejiakat namüin.
Saaꞌujee nüpüshin waya Maleiwa, maa aka eere wane wayuu kamalainkat amüin wanüiki, nia eekai shiimüin sünain niꞌraajüin Maleiwa. Je chi ayouktakai tü wekirajakat anain, nnojoishi nüpüshin Maleiwa. Shiakalaka watüjaain aka saaꞌu jaralüin ekirajüin sünain tü shiimüinkat je sünain tü alawaakat.
Tawalayuwaa, süka alin waya nüpüla chi Maleiwakai, anashii müleka aijiraale waya wapüla. Wane wayuu, müleka aire tü wayuukolüirua nüpüla, atüjaaneechi aaꞌu sünain niꞌnnaajünüin Maleiwa nütüma je nüchoinchipain nia.
Müleka maalinre nüpüla wayuu, nnojoishija niꞌraajüin chi Maleiwakai, süka niiꞌiyatüin wamüin waya nüchooinkana jamüinjatüin wakuaippa süpüla alinjatüin wayuu süpüshua wapüla, maa aka alin waya nüpüla.
¿Jamüsü watüjaakaꞌa saaꞌu alin waya nüpüla Maleiwa? Shia süka nuluwataain chi waneeshikai Nüchon yaa mmoluꞌumüin süpüla niiꞌiratüinjatüin waaꞌin süpüla eeinjanain waya nümaa chaa iipünaa.
¿Washatüin tü aijirawaakat saaꞌujee alin maꞌi chi Maleiwakai wapüla? Nnojo. Washatüin saaꞌujee alin maꞌi neꞌe waya nüpüla chi Maleiwakai. Nuluwataainjese chi Nüchonkai süpüla ouktüinjachin saaꞌu waainjala süpüla nülaꞌajaainjatüin woulia.
Tawalayuwaa, anuu tanüiki jümüin süchikua: Saaꞌu alin maꞌi waya nüpüla chi Maleiwakai, anakaja aijiraale waya wapüshua.
Wainma wayuu eekai nnojolüin sütüjaain saaꞌu saalii nüpüla Maleiwa sükajee nnojolin shiꞌrüin nia. Müleka aire na wayuukana wapüla, nayaawateerü aaꞌu sünain eein chi Maleiwakai wamaa je alin naya nüpülaya. Je sükajee tia, kettaasü tü nüchekakat chi Maleiwakai wapüleerua.
Watüjaa aaꞌulu sünain wanaawajiraain waaꞌin nümaa chi Maleiwakai je sünain eein nia wamaa, süka naapüin chi Naaꞌinkai wamüin.
Je saaꞌu teꞌrüin chi Nüchonkai Maleiwa, taküjakalaka nüchiki sümüin wayuu sünain ajütüüshinkain nia nütüma chi Nüshikai süpüla nuꞌtteꞌerüinjatüin wayuu yaa suluꞌu mmakat süpüshua.
Sünainjee waküjain nüchiki Jesús sümüin wayuu sünain niain chi Nüchonkai Maleiwa, watüjaa aaꞌulu sünain wanaawajiraain waaꞌin nümaa Maleiwa je sünain eein nia wamaa.
Shiimüin maꞌi sünain alin waya nüpüla Maleiwa. Nikirajüin waya chi Maleiwakai sünain jamüinjatüin saaliipala wayuu wapüla maa aka waalii nüpüla niakai. Chi aikai apüla wayuu, wanaawajiraasü naaꞌin nümaa Maleiwa süka eein nia nümaa.
Maa aka niiꞌiyatüin Cristo sümüin wayuu sünain alin nayakana nüpüla chi Maleiwakai, akaajaa wayakana, anakaja washatüle noꞌupala tü nukuaippakat Cristo. Müleka waaꞌinrüle tia, kettaasüja tü nüchekakat Maleiwa wapüleerua sünain alin wayuu süpüshua wapüla. Je nnojoleena waya mmolüin neema soꞌu tü kaꞌi wasouktinneenakat oꞌu niꞌipajee saaꞌu tü kasa waaꞌinrapüꞌükat kataiwaꞌaya woꞌu.
Nnojoliishii waya mmolüin neema, süka watüjaain saaꞌu sünain shiimüin nüchooin waya je alin waya nüpüla. Chi wawala eekai mmolüin neema, nnojotsü niyaawatüin aaꞌu naalii nüpüla Maleiwa je nnojotsü niyaawatüin aaꞌu sünain masalajanaitpain naainjala.
Wayakana, aijiraashii wapüla wapüshua je aishi wapüla chi Maleiwakai süka alin waya nüpüla palajana.
“Aishi tapüla chi Maleiwakai”, nümüle wane wayuu sünain kanaain naaꞌin nuwalayuu, aküjashi neꞌe naꞌalain. Nnojoliireje alin nüpüla na nuwalayuukana nümaakana, nialeekaja aijeematüin Maleiwa nüpüla, nnojoishija niꞌrüin.
Soto jaaꞌin tü nuluwataakat anain waya chi Maleiwakai: Na wayuu aikana apüla Maleiwa, ai napüla na nawalayuukana wanaa nümaa.
Waya na nüchooinkana Maleiwa, waya anoujakana nünain Jesús sünain niaꞌinya Cristo chi Nüneekajalakai Maleiwa. Müleka “Aishi wapüla chi Maleiwakai” wamüle, anakaja aire wapüla na wawalayuukana saaꞌu nüchooin naya Maleiwa wanaa wamaa.
¿Jamüsü watüjaakaꞌa saaꞌu naalii na nüchooinkana Maleiwa wapüla? Shia süka alin wapüla Maleiwa, je süka waaꞌinrüin waneepia tü nuluwataakat anain waya.
Müleka waaꞌinrüle tü nuluwataakat anain waya chi Maleiwakai, shiimüin alin nia wapüla. Je tü nuluwataakat anain waya, nnojotsü isain wachiki. Wounteerü waaꞌinrüin süka nüchooin waya.
Süka nüchooin waya chi Maleiwakai, nnojoleena kaainjalain waya mayaasüje napüleeruain waaꞌin na manoujainsaliikana. ¿Kasa wayamülaka aka tü mojusükat? Wayamülüin sükajee tü wanoulakat.
¿Jarai ayamülaka tü mojusükat saaꞌu mmakat? Niaja neꞌe chi anoujakai nünain Jesús sünain niain Nüchoin Maleiwa.
Wanaa sümaa nuwoutisaajünüin Jesús süka wüin, niatüjülia chi Cristokai anülia Nüneekajalakai Maleiwa. Je wanaa sümaa naapajiraain nikii süpüla ouktaa sümaa amülain nüsha, ayatshia niain chi Nüneekajalakai. Watüjaa aaꞌuchi niain Nüchoin Maleiwa süka nüküjünüin achiki nütüma chi Naaꞌinkai Maleiwa aküjakai shiimüin weinshi.
Watüjaa aaꞌulu sünain shiimüin tü nümakat chi Naaꞌinkai Maleiwa wamüin, süka weꞌrüin Jesús yaa mmaluꞌu sünain nuwoutisaajünüin je sünain nuꞌutinnüin aaꞌin. Tü nüküjakat chi Naaꞌinkai Maleiwa wamüin, wanaawasü sümaa tü nümakat chi Washikai Maleiwa chakai iipünaa ooꞌulaka tü nümapüꞌükat Jesucristo, chi kanüliakai “Pütchi” münüin.
Maa aka wanoujain tü süküjakat wamüin wane wayuu, alanaꞌaleesia sünain anain süpüla anoujünaa tü nüküjakat chi Naaꞌinkai Maleiwa wamüin süka shiain nünüiki Maleiwa. Je nüküjain chi Maleiwakai nüchiki Jesús wamüin sünain shiimüin niain Nüchoin.
Chi eekai nünoujain nünain chi Nüchonkai Maleiwa, nütüjaweerü aaꞌu sünain shiimüin tü nüküjakat Maleiwa sünain niain Jesús chi Nüchonkai. Chi ayouktakai nüchiki Jesús sünain niain Nüchoin Maleiwa, aꞌalaajünüshija Maleiwa nütüma.
Je nünüiki chi Maleiwakai sümüin wayuu süpüshua, müsü mayaa: “Sünainjee tü naaꞌinrakat chi Tachonkai ouktaiwaꞌaya saaꞌu jaainjala, teeꞌirateerü jaaꞌin süpüla eeinjanain jia tamaa waneepia”.
Chi wayuu eekai wanaawajiraain naaꞌin nümaa chi Nüchonkai Maleiwa, nütüjaweerü aaꞌu sünain shiimüin shiiꞌiranajaain naaꞌin. Aluꞌujasa chi eekai nnojolüin wanaawajiraain naaꞌin nümaa chi Nüchonkai Maleiwa, anashi niyaawatüle saaꞌu sünain meeꞌiranajaainyülüin naaꞌin. Maleeichija nnojolin eein nümaa chi Maleiwakai.
Jia anoujakana nünain Jesucristo sünain niain chi Nüchonkai Maleiwa, tashajüin jümüin tüü süpüla jütüjaainjatüin saaꞌu sünain shiiꞌiranajaain jaaꞌin süpüla eeinjanain jia weinshi nümaa Maleiwa.
¿Jamüinjatü wakuaippa sünain arütkawaa nümülatuꞌumüin chi Maleiwakai süpüla achuntaa nümüin? Müleka wachuntüle nümüin tü nüchekakat wapüleerua, jaꞌitairü wachuntüin kasa eekai eein, watüjaa aaꞌulu sünain naapüin wanüiki. Je süka watüjaain naaꞌu sünain naapüin wanüiki, watüjaa aaꞌuchi nia sünain naapeerüin tü kasa wachuntakat nümüin.
Süka jütüjaaitpain saaꞌu shiiꞌiranajaain jaaꞌin, anakaja jüchuntüle naaꞌu wane juwala müleka kaainjarale nia. Müleka naaꞌinrüle kasa mojusü, kaainjalaichipa süka tia. Eesü aainjalaa eekai ouktajachin sütüma. Nnojoishi taluwataain jia sünain achuntaa saaꞌu. Akaajasa müleka naaꞌinrüle aainjalaa eekai nnojolin ouktajachin sütüma, anashii jüchuntüle naaꞌu. Je chi Maleiwakai, nükaaliijeechi chi juwalakai süpüla anaawainjachin nia nümaa nüchikua.
Watüjaa aaꞌulu sünain nnojolin ayatüin kaainjalain chi wayuu eekai nüchoin Maleiwa. Aaꞌinmajünüshi nia nütüma chi Nüchonkai Maleiwa suulia nütaꞌünnüin nütüma chi Kamaꞌüraikai.
Watüjaa aaꞌulu sünain shiimüin nüchooin waya Maleiwa. Otta tü wayuu manoujainsatkalüirua suluꞌu mmakat süpüshua, nia aluwataaka saaꞌu chi Yolujaakai.
Je watüjaa aaꞌulu sünain nüntüin chi Nüchonkai Maleiwa waꞌakamüin süpüla weꞌraajüinjachin chi Nüshikai nütüma, aküjakai shiimüin, je süpüla wayaawatüinjatüin saaꞌu tü nikirajakat anain. Je sünainjee tü naaꞌinrakat Jesucristo chi Nüchonkai Maleiwa, wanaawajiraasü jooluꞌu waaꞌin nümaa je nümaa chi Nüshikai. Wanoujain nünain Jesucristo chi waneeshikai sünain Maleiwain. Je nünainjee Cristo, eeꞌiranajaasü waaꞌin süpüla eeinjanain waya waneepia nümaa Maleiwa.
Tachonniwaa, jia aishiikana tapüla, saaꞌu jiꞌraajüin chi Maleiwakai, chi waneeshikai Maleiwa, jalia jia suulia jüüjüüjüin namüin na maleiwayaashiikana aküjünakana achiki natüma na ekirajüliikana sünain alawaa. Amén.
Taya, chi laülaakai napüleerua na anoujashiikana nünain Jesucristo suluꞌu tü outkajaaleekat yaaya, tashajüin jooluꞌu pümüin wawala aneekuushikat nütüma Maleiwa, ooꞌulaka namüin na püchooinkana, na aꞌwaajüshiikana Maleiwa jutkatshiikana chaꞌaya, jia aishiikana tapüla saaꞌu jünoujain tü shiimüinkat wanaa tamaa. Je nnojoliishii jia alin neꞌe tapüla tamüiwa. Aishii jia süpüla tü wayuukolüirua süpüshua eekai sütüjaain saaꞌu tü shiimüinkat.
Tashajüin jümüin süka jikirajuushin sünain tü shiimüinkat. Tacheküin süpüleerua jülüjüin jaaꞌin tü shiimüinkat süpüla jünoujainjatüin shia waneepia.
Achuntüshi taya jaaꞌu nümüin chi Washikai Maleiwa otta nümüin Jesucristo chi Nüchonkai süpüla neeꞌiyatüin naꞌanasia jümüin, süpüla namüliajüin jia, je süpüla naapüin wane anaa jümüin. Kasataalejese ayatüin jia sünain tü shiimüinkat sümaa aijiraain jia jüpüla jüpüshua.
Talatashaatasü maꞌi taaꞌin süka taapüin jüchiki sünain ayatüin jia sünain anoujaa tü shiimüinkat, maa aka saaꞌin tü nuluwataakat anain waya chi Washikai Maleiwa.
Tawalayuwaa, jiakana aishiikana tapüla, tü tashajakat achiki jooluꞌu jümüin, shia tü nuluwataatüjütkalia anain jia Maleiwa. Nnojotsü waneein pütchi naatajatü. Aluwataanüshii waya paala sümaiwa süpüla aijiraainjanain waya wapüla wapüshua. Shia neꞌe tachekaka jüpüleerua maaꞌulu yaa.
Müleka waaꞌinrüle süpüshua tü kasa nuluwataakat anain waya Maleiwa, watüjaajeerü aaꞌu shiimüin alin nia wapüla je aijiraain waya wapüla. Je tü waapakat achiki wekeroloiwaꞌaya sünain anoujaa, shia tü aijirawaakat wapüla wapüshua waneepia.
Ekerotüsü wainma ekirajünnüü sünain alawaa saꞌakamüin wayuu sainküin mmakat süpüshua. Naya na anujulajakana nüchiki Cristo sünain nüntüin sünain wayuuin saꞌakamüin wayuu. Naya na nüpüshikana chi Niꞌipolokai Cristo, chi Ekirajüikai Alawaa.
Jalia jia suulia sümalajaꞌalaain tü jiꞌyataakat apüla saaliijee jüüjüwaa namüin na niꞌipolokana Cristo. Jüchechera jaaꞌin sünain anoujaa tü shiimüinkat, süpüla juwalaajüneenain jia soꞌuweena wane kaꞌi nütüma Maleiwa saaꞌu tü kasa anasü jaaꞌinrakat.
Watüjaa aaꞌulu jaraliin na ekirajülii nnojoliikana wanaawajiraain aaꞌin nümaa Maleiwa. Naya na eekana nekirajüin sünain wane kasa naata suulia tü shiimüinkat nikirajakat anain Cristo. Otta na ayatakana sünain nekirajüin tü shiimüinkat nikirajakat anain Cristo, wanaawajiraasü naaꞌin nümaa Maleiwa otta nümaa chi Nüchonkai.
Müleka nüntüle wane wayuu jünainmüin eekai nnojolin nikirajüin tü shiimüinkat nikirajakat anain Cristo, nnojo kamaneein jia nümüin.
Chi eekai kamaneein nümüin, nükaaliijüin nia sünain tü mojusükat.
Kettaasü tü tashajüinjatkat jooluꞌu jümüin suluꞌu tü karalouktakat, jaꞌitairü isain wainma tü tashajeekat jümüin. Kasataalejese tountüin toꞌunüin jünainmüin süpüla taashajaainjachin jümaa jümülatuꞌu. Tatüjaa aaꞌulu sünain talateerüin maꞌi taaꞌin müleka tooꞌulaküle tia.
Asakitshii jünain na aꞌwaajüshiikana Maleiwa, na jutkatshiikana yaaya, na aneekuushikana nütüma Maleiwa maa aka jiakana.
Taya, chi laülaakai napüleerua na anoujashiikana nünain Jesucristo suluꞌu tü outkajaaleekat yaaya, tashajüin jooluꞌu pümüin tawala Gayo, pia aishikai tapüla saaꞌu pünoujain tü shiimüinkat wanaa tamaa.
Tawalachee, tatüjaa aaꞌulu sünain talatüin Maleiwa pümaa. Kasataalejese ayatüin lotüin pia sünain anoujaa otta sünain nnojolin ayuulin pia.
Talatüsü maꞌi taaꞌin taapaiwaꞌaya püchiki aküjünakat tamüin natüma wane wawalayuu aleꞌejakana yaamüin chajee pümaꞌanajee. Naküjain püchiki tamüin sünain pünoujain tü shiimüinkat waneepia otta sünain paaꞌinrüin tü nüchekakat chi Maleiwakai püpüleerua süka pütüjaain saaꞌu sünain shiimüin tü nümakat pümüin.
Talataleesia maꞌi taaꞌin taapapa nachiki na tachooinkana, na takaaliijalakana sünain tü nanoulakat, sünain noonooin waneepia sümaa tü shiimüinkat ekirajünakat anain naya, maa aka paaꞌinrüin piakaꞌiya.
Tawalachee, tatüjaa aaꞌuchi pia sünain kamaneein waneepia namüin na wawalayuukana eekai nantapünaain pünainmüin, mayaashiije nnojoliin piꞌraajüin.
Je naleꞌejapa chajee na wawalayuukana yaamüin, naküjain püchiki sümüin tü aꞌwaajüsükalüirua Maleiwa yaaya sünain piiꞌiyatüin namüin sünain alin maꞌi naya püpüla. Je naleꞌejapeena pünainmüin soꞌuweena wane kaꞌi sünain piꞌiyouin naya, tatüjaa aaꞌuchi pia sünain pükaaliijainjanain naya nachikua süpüla naꞌyataain nümüin Maleiwa.
Sünain noꞌunüin nepialuꞌujee süpüla aküjaa nüchiki chi Oꞌtteꞌerüikai, nnojoliishii achuntüin sümüin tü manoujainsatkalüirua tü kasa cheꞌojaakat namüin süpüla oꞌunaa.
Je sükajee tia, anashi müleka ayatüle pia sünain kamaneein namüin na puwalayuu eekai nantapünaain pünainmüin sünain aꞌyatawaa nümüin chi Senyotkai, süpüla wanaawajiraainjatüin paaꞌin waneepia namaa sünain ekirajaa tü shiimüinkat.
Tü taluwataakat anain suluꞌu tü karaloukta tashajakat paala jümüin jia aꞌwaajüshiikana Maleiwa chaꞌaya, ayouktünüsü nütüma chi wayuu jaꞌakakai, Diótrefeskai anülia. Nnojoliishii jamajanain waya nümüin, süka nücheküin sülateein nujut puulia sünain laülawaa jüpüleerua jia anoujashiikana jüpüshua.
Je müleka toꞌunule jünainmüin, taashajaweerü achiki jümaa tü naaꞌinrakat sünain niperulajüin waya sümaa niꞌrülin wayumüin wamüin. Nnojotsü shiain neꞌe sümüiwa tü kasa mojusü naaꞌinrakat. Mamaneesai nia namüin na wawalayuu aküjüliikana nüchiki chi Oꞌtteꞌerüikai, na chapünaakana jünainmüin. Je na wayuukana jaꞌaka eekai kamaneein namüin na antakana jünainmüin, achiajaanüshii naya nütüma sümaa najütünüin nütüma suluꞌujee tü outkajaaleekat.
Taluwataain jooluꞌu pünainmüin wane wawala kanüliashi Demetrio. Kojutshi nia sütüma tü anoujasükalüirua sainküin mmakat süpüshua, sünain “Anashi maꞌi nia süka nikirajüin waya waneepia sünain tü shiimüinkat” sünain maa nümüin. Akaajaa wanüiki wayakana yaajeꞌewaliikana nüchikiya. Je pütüjaa aaꞌulu sünain shiimüin süpüshua tü waküjakat pümüin. Tawalachee, nnojo püshatüin tü kasa mojusü saaꞌinrakat tü wayuukolüirua eekai müin aka naaꞌin Diótrefes. Shia anaka aluꞌu müleka püshatüle tü kasa anasü saaꞌinrakat wayuu eekai müin aka naaꞌin Demetrio. Chi wayuu eekai naaꞌinrüin waneepia tü anasükat, nüchon Maleiwa nia. Otta chi eekai naaꞌinrüin waneepia tü mojusükat, nnojoishi niꞌraajüin Maleiwa süka nnojolin nüchoin.
Kettaasü tü tashajüinjatkat jooluꞌu pümüin suluꞌu tü karalouktakat, jaꞌitairü isain wainma tü tashajeekat pümüin.
Kasataalejese tountüin toꞌunüin pünainmüin maalü süpüla taashajaainjachin pümaa pümülatuꞌu.
Tachuntüin jooluꞌu nümüin Maleiwa paaꞌu süpüla naapüinjachin wane anaa pümüin. Asakitshii pünain na puwalayuukana yaaya. “Asakitshii jünain”, pümawalai namüin na wawalayuukana chaꞌaya waneꞌewaire nakua.
Taya, wane nüchepchiakai Jesucristo, Judaskai anülia, nuwalakai Santiago, ashajüshi joo taya jümüin jia eenakuushikana nütüma chi Washikai Maleiwa sümaa alin jia nüpüla, jia aaꞌinmajuushikana nütüma Jesucristo.
Achuntüshi joo taya jaaꞌu nümüin chi Maleiwakai süpüla nümüliajüin jia je süpüla naapüin wane miyoꞌu anaa jümüin. Kasataalejese jiyaawatüin saaꞌu sünain shiimüin alin maꞌi jia nüpüla Maleiwa.
Tawalayuwaa, jia aishiikana tapüla, keeꞌireepüꞌüsü taaꞌin tashajeein jümüin süchiki tü oꞌtteꞌennakat anainjee waya. Otta müsia jooluꞌu, anasü saaꞌin tamüin temeꞌejüle jaaꞌin süpüla eejiraainjanain jia noulia na ekirajüliikana sünain alawaa süpüla nnojolüinjatüin sümalajaꞌalaajüin tü jünoulakat nünain Cristo, chi Oꞌtteꞌerüikai. Aapünüitpa jümüin tü shiimüinkat nüchikikat, maa aka saapünüin namüin na nüchooinkana Maleiwa napüshua. Jalia jia jooluꞌu suulia kapülajüin jaaꞌin eekai waneejatüin suulia.
Ashajüshi taya jümüin tüü süka süntüitpain jaꞌakamüin wane ekirajünnüü sünain alawaa. Nnojotsü sütüjaain aaꞌu wayuu sünain alawaain tü nekirajakat anain. Mojutsai chi Maleiwakai natüma je nnojoishi jamajachin namüin chi Wasenyotsekai Jesucristo, süka nnojolin niain laülaain naaꞌu saaꞌin namüin. Nnojoleena süsalain naainjala süka anamiain Maleiwa naajüin. Naaꞌinrakalaka waneepia kasa mojusü, maa aka aꞌluwajirawaa akuaippaa sümaa wayuu jierü otta wane jierü nümaa wane toolo. Shiimüin süsaleenain naya tü naaꞌinrakat nütüma Maleiwa soꞌuweena wane kaꞌi, maa aka tü ashajünakat achiki paala.
Anasü saaꞌin tamüin tasoꞌirüle jaaꞌin jooluꞌu sünain nachiki na nüpüshikana Maleiwa wanaa sümaa nojuittinnüin nütüma suluꞌujee tü mmakat Egipto. Ajaꞌttüshii naya nütüma napüshua eekai nnojoliin noonooin sümaa nünüiki.
Akaajaa noꞌutku na aapiee chajeꞌewaliikana eejee Maleiwa, jaꞌitaina eꞌitaaushin naya nütüma süpüla laülawaa, nayouktüin tü eꞌitaanakat apüla naya sümaa noꞌunüin chajee eepüꞌüle naꞌyataain nümüin Maleiwa. Je sükajee tia, nnojoliishii aawannüin naya nütüma Maleiwa. Nüjünajaain naya chaa wattamüin süpüla püreesainjanain waneepia saꞌaka piyuushi waneꞌereꞌeya süntapa tü nakalia süsalainjatkat oꞌu naya.
Akaajaa paala sümaiwa na wayuu yarüttakana aaꞌin sulujunakana tü pueulokalüirua Sodoma ooꞌulaka Gomorra je eekai pejein süꞌütpaꞌa, kaainjalashii naya waneepia, maa aka aꞌluwajirawaa akuaippaa sümaa wayuu jierü otta wane jierü nümaa wane toolo, je maa aka na tooloyuu amaꞌüjiraakana sümaa tooloyuu. Naꞌajüin Maleiwa tia wayuukolüirua süka siki süsala saainjala, süpüla shiyaawatüinjatüin saaꞌu wayuu kaainjarannuu sünain meenain aka naya süsala naainjala süka wane siki matüjainsat oyokujawaa.
Akaajaa na ekerotshiikana jünainmüin sünain ekirajaa sünain alawaa, sünainjee kasa eekai neꞌrüin naꞌlapüinruꞌu, naapüin neꞌiruku süpüla naaꞌinrüin kasa mojusü yarüttakat atüma naaꞌin. Nayouktüin chi Senyotkai suulia laülaain nia naaꞌu otta eꞌrüliiyaain wayumüin namüin na laülaayuushii chakana iipünaa süka nanüiki.
Otta Miguel sümaiwa paala, mayaainje niain sülaülain tü aapieekalüirua, nnojoishi müin aka naaꞌin na ekirajüliikana sünain alawaa jaꞌakakana. Wanaa sümaa nüꞌülüjaain Miguel nümaa Satanás saaꞌujee niꞌiruku Moisés: “Nüchiajaajeechi pia Maleiwa”, müshi neꞌe nümüin sümaa nnojolin eꞌrüliyaain wayumüin nia nümüin süka nünüiki.
Otta na ekirajüliikana sünain alawaa, mojusü nanüiki sümüin tü kasa nnojotkat natüjaain aaꞌu. Müshii aka naya saaꞌin mürüt sünain naaꞌinrüin neꞌe tü nachekakat namüiwa sünain nnojolüin jülüjüin naaꞌin tü naaꞌinrakat, müleka anale, müleka mojule. Shiimüin sünain ajaꞌttinneenain naya saaliijee tia soꞌuweena wane kaꞌi.
Aishaꞌajaa na ekirajüliikana sünain alawaa süka kasalajaneerüin namüin tü mojusü naaꞌinrakat. Nayouktüin Maleiwa maa aka naaꞌin Caín paala sümaiwa, chi eꞌrüikai wayumüin sümüin tü nünoulakat chi nimüliakai. Na ekirajüliikana sünain alawaa, kachiirua aaꞌinchii washirüü, maa aka naaꞌin Balaam chi nünüikimaajachikai Maleiwa paala sümaiwa, chi aaꞌinrakai kasa mojusü shiiꞌiree walaain nümüin. Je nayouktüin na eekai aneekünüin süpüla laülaain naaꞌu, maa aka naaꞌin Coré paala sümaiwa, chi oꞌutinnakai aaꞌin saaliijee niyouktüin Moisés süpüla laülaain naaꞌu. Meena aka naya naaꞌin Coré sünain noꞌutüneenain aaꞌin mapeena.
Meeꞌerapalashii jia sütüma wayuu, süka maaꞌin naaꞌin na ekirajüliikana sünain alawaa wanaa sümaa nekaain jümaa tü ekawaa sotüinjatkat aka jaaꞌin chi Senyotkai. Je nnojoliishii japülin naya sükajee tia. Naaꞌinmajeein jia naashin. Naꞌalain neꞌe, shia kapülaka neꞌe naaꞌin nakuaippa sümüiwa. Je süka nnojolüin pansaain nanüiki, müshii aka naya saaꞌin wane siruma eekai sülatüin neꞌe sümaa nnojolüin süꞌitüin tü juyakat sütüma. Je süka nnojolüin jükaaliijünüin süka tü nekirajakat anain, müshii aka naya saaꞌin wane wunuꞌu eekai machoin soꞌu sükalia süpüla kachoinjatüin, tü atuꞌutünakat süka ouktüitpain shia.
Süka yarüttüin saaꞌin wayuu müleka sünoujale tü alawaa nekirajakat, müshii aka naya saaꞌin tü süshikat palaa sünain süpütüin kasa wainma eekai yarüttüin yaa sotpaꞌa. Müshii aka naya saaꞌin awalaasü eekai sülatüin sünain kettatüin saꞌakamüin tü piyuushikat, süka najütüneenain saꞌakamüin tü piyuushikat nütüma chi Maleiwakai süsala naainjala.
Tü taküjaitpakat jümüin, nüküja achikit Enoc chi nuuꞌuliwoꞌukai Adán maa aka 200 juya süchikijee ouktüin Adán. Müsü nünüiki Enoc: “Shiimüin sünain nüntajacheechin chi Maleiwakai sünain eeinjaneenain watta naalin na aapieekana nümaa, na akataluushikana nütüma.
Iseeichi nia süpüla kasalajaneerüin sümüin saainjala wayuu süpüshua nütüma. Na wayuu kaainjaraliikana, na mojutkana atüma Maleiwa, nayaawateerü aaꞌu soꞌuweena kaꞌikat tia sünain eꞌrüliin maꞌi naya wayumüin nümüin otta sünain mojushaatain maꞌi nanüiki nümüin”.
Na ekirajüliikana sünain alawaa, saaꞌu nnojolüin talatüin naya sümaa tü naaꞌinrakat Maleiwa, kekeꞌeralii naya nümüin. Naaꞌinrüin waneepia tü kasa mojusü nachekakat neꞌe namüiwa sümaa naꞌwaataain suluꞌu. Müleka kamaneere naya sümüin wane wayuu, süpülajatü neꞌe nakaaliijünüin nayakana namüiwa sükajee tia.
Otta müsia tawalayuwaa, soto jaaꞌin tü naküjapüꞌükat achiki paalainka sümüin wayuu na Aluwataaushikana nütüma chi Wasenyotsekai Jesucristo, sünain naapirüin shia sooꞌopünaa tü alatajateetkat soꞌuweena wane kaꞌi.
Mapüꞌüsü nanüiki: “Soꞌuweena wane kaꞌi pejepa süpüla niitaainjachin Cristo, wainmeerü wayuu eekai kaleꞌeruꞌuin süchiki kaainjalaa. Nemeꞌerainpaleena jia saaliijee tü jünoulakat”.
Shia nachiki na antakana jaꞌakamüin maaꞌulu yaa. Naaꞌinrüin neꞌe tü nachekakat namüiwa, süka nnojolin eein chi Naaꞌinkai Maleiwa suluꞌu naaꞌin. Je jia anoujashiikana, nnojoliinapakalaka paaꞌinwain jia sünain anoujaa sütüma tü nekirajakat anain.
Otta müsia tawalayuwaa, anakaja müleka ayatüle jia sünain ekirajaa tü shiimüinkat süpüla jükaaliijiraain sünain kooꞌomüinjatüin jümüin sütsüin jaaꞌin sünain anoujaa. Je saaꞌu eein chi Naaꞌinkai Maleiwa suluꞌu jaaꞌin, anakaja jüüjüüle jia nümüin süpüla juuntüin achuntaa nümüin Maleiwa.
Iche jia nünain Cristo süpüla jiyaawatüinjatüin waneepia jaalin nüpüla Maleiwa. Je saaꞌu nümüliajüinapain jia chi Wasenyotsekai Jesucristo, anakaja jüchecherüle jaaꞌin sümaꞌinruꞌu jaꞌatapajüin nikeraajüin tü naaꞌinrakat süpüla eeinjanain jia nümaa süpüla kaꞌikat süpüshua.
Anakaja müleka jümüliarüle na juwalayuukana eekai matsüin aaꞌin sünain anoujaa süpüla katsüinjatüin naaꞌin.
Je müleka eere jaꞌaka eekai kaleꞌeruꞌuin süchiki kaainjalaa, anakaja müleka jüchiajaale nia suulia tia süpüla nnojolinjachin süsalain nia nütüma Maleiwa süka tü siki matüjainkat oyokujawaa. Jükaaliija jümaala na juwalayuukana napüshua eekai kaainjalain süpüla najuittüinjanain suulia. Otta jalia jia yarüttajayaa aaꞌin sütüma tü kasa mojushaatakat naaꞌinrakat.
Achuntüshi taya jaaꞌu jooluꞌu nümüin chi Maleiwakai süka niain aaꞌinmajüin jia suulia ojutuwaa. Nia aaꞌinmajaka jia süpüla jüshaꞌwalaajeenain nüꞌütpaꞌa soꞌuweena wane kaꞌi sünain lotüin jukuaippa noꞌuluꞌu. Talataleejeeria maꞌi jaaꞌin soꞌu kaꞌikat tia, süka anashaateechin maꞌi nia jiꞌrüin.
Anakaja jooluꞌu waꞌwaajüle chi Maleiwa waneeshikai maꞌi sünain oꞌtteꞌerüin waya sünainjee tü naaꞌinrakat chi Wasenyotsekai Jesucristo. Kojutuleeshia maꞌi chi Maleiwakai watüma süka pülashin maꞌi nia sünain aluwatawaa maaꞌulu yaa, maa aka nuluwataapüꞌüin paala sümaiwa je maa aka nuluwataajeechin süpüla kaꞌikat süpüshua. Amén.
Anuu tü tashajakat, taya Juankai anülia, süchiki tü kasa alatajatkat maalü eeꞌiyatünakat tamüin nütüma wane aapiee nümaꞌanajeejachi Maleiwa ajütünakai tanainmüin nütüma Jesucristo. Eeꞌiyatünüsü shia paala nümüin Jesucristo nütüma Maleiwa süpüla nüküjirüinjatüin namüin na anoujashiikana nünain.
Tashaja achikit süpüshua tü teꞌrakat, maa aka sooꞌopünaa nünüiki Maleiwa je sooꞌopünaa tü shiimüin nüküjakat tamüin Jesucristo.
Anataꞌaleeshijaꞌa maꞌi chi wayuu eekai naashajeꞌerüin sümüin tü wayuukolüirua tü anuu tashajüin achiki suluꞌu tü karalouktakat. Je anataꞌaleeshiijaꞌa maꞌi napüshua na oonookana sümaa tü pütchi naapakat. Süka jamüin, alüꞌütsü joo sükalia süpüla keraainjatüin shia.
Taya Juankai anülia, ashajüshi taya jümüin jiakana anoujashiikana nünain Jesucristo chakana suluꞌu tü akaratshisükat outkajaalee suluꞌu tü mmakat kanüliakat Asia. Achuntüshi taya jaaꞌu nümüin chi Maleiwakai süpüla niiꞌiyatüinjachin naꞌanasia waneepia jümüin je süpüla naapüinjachin anaa jümüin. Shiimüin sünain eein nia maaꞌulu yaa, sünain eetüjülin nia nümaiwa, je sünain eeinjachin nia waneepia süpüla kaꞌikat süpüshua. Je achuntüshi taya jaaꞌu nümüin chi Naaꞌinkai Maleiwa, chi eekai nümaa sümülatuꞌu tü niinasekat chakat iipünaa eere nuluwataain, chi eekai jümaꞌaya waneꞌewaire jukua chaa suluꞌu tü akaratshisükat outkajaalee.
Je achuntüshi taya jaaꞌu nümüin Jesucristo, chi lotokai akuaippa sünain aküjaa nünüiki chi Maleiwakai, chi palajachikai sünain osoꞌirawaa aaꞌin süchikijee ouktaa, chi müloꞌushikai napüleerua napüshua na sülaülashiikana mma. Anakaja waꞌwaajüle Jesucristo, süka alin maꞌi waya nüpüla, je süka taashiinapain waya nütüma sünainjee ouktüin nia waaꞌujee suulia süsalajüin waya waainjala.
Anakaja waꞌwaajüle nia, süka niꞌitaain waya waneꞌewaire wakua süpüla aꞌyatawaa nümüin Maleiwa chi Nüshikai aluwataakai waaꞌu. Eꞌitaaushi waya nütüma süpüla akaalinjaa na anoujashiikana sünain aꞌwaajaa chi Maleiwakai. Kasataalejese kojutüinjachin Jesucristo sütüma wayuu wainma süpüla kaꞌikat süpüshua, süka laülaain nia saaꞌu kasa süpüshua. Amén, anakaja waꞌwaajüle nia.
Anteechi Jesucristo nüchikua saꞌaka tü sirumakat. Eꞌnneechi sütüma wayuu süpüshua. Otta neꞌreechi nia na nooꞌuliwoꞌukana na wayuu oꞌutakana naaꞌin paala. Je soꞌuweena kaꞌikat tia, aꞌyalajeerü maꞌi sümaa mmoluu tü wayuukolüirua sainküin mmakat süpüshua. Amén. Shiimüin sünain nüntajachin nüchikua.
Je nünüiki chi Maleiwa Aluwataakai, müsü mayaa: “Taya kakumalaka kasa süpüshua, taya ekeraajakaꞌaya shia. Taya chi Pülashikai maꞌi. Eeshi taya maaꞌulu yaa, eetüjüꞌiya taya tamaiwa, je eeinjachi taya waneepia süpüla kaꞌikat süpüshua”.
Taya Juan chi juwalakai, wanaawajiraasü takuaippa jümaa sünain waluwataaushin nütüma Maleiwa je sünain wachecherüin waaꞌin suꞌunnaa tü müliaa weꞌrakat saaliijee wanoujain nünain Jesús. Taküjainjatü jooluꞌu jümüin tü teꞌrakat wanaa sümaa püreesain taya chaa suluꞌu wane mma kanüliasü Patmos pasanainkat sünain palaa. Püreesashi taya saaliijee tanoujain nünüiki Maleiwa je saaliijee aküjaa sümüin wayuu sünain niain Jesús Tasenyotsein.
Je soꞌu wane kaꞌi riminko, naꞌanaain taya chi Naaꞌinkai Maleiwa. Taapakalaka joo nünüiki wane wayuu yaa tapüchoꞌujee sünain emetuluin maꞌi, müsü aka saaꞌin shiꞌira konneeta,
sünain nümüin tamüin: “Tü piꞌreetkat jooluꞌu, anakaja müleka püshajüle shia suluꞌu wane karaloukta süpüla püjütüinjatüin shia sümüin tü anoujasükalüirua tanain suluꞌu tü akaratshisükat outkajaalee chakat suluꞌu tü pueulokalüirua: Éfeso, Esmirna, Pérgamo, Tiatira, Sardis, Filadelfia, je Laodicea”.
Ojununtaashi joo taya süpüla tatüjaainjachin naaꞌu jaralin chi aashajaakai tamaa. Teꞌrakalaka akaratshisü rampara ooroleꞌeya sütoutajee.
Je pasanain sünain tü ramparakalüirua, teꞌrakalaka wane müshi aka saaꞌin wayuu. Kasheꞌinyouleshi nia. Je nuluuwainpünaa, eesü wane kuluulu ooroleꞌeya.
Je müsia nuꞌwala, kasuushaatasü maꞌi. Otta noꞌu, müsü aka saaꞌin süchuwala siki.
Je tü nuuꞌuikat, müsü aka saaꞌin paira eekai eerolojuushin. Otta tü nünüikikat, emetutsü maꞌi maa aka saaꞌin suꞌlotüin palaa.
Je najapuluꞌu yaa nikialuꞌujee, eesü akaratshisü jolotsü. Otta naanüküluꞌujee, ojuittüsü wane chajaruuta piama asalü, kasasü maꞌi. Otta nuꞌupünaa, müsü aka nuchuwala chi kaꞌikai sütsüinruꞌupa.
Je teꞌrapa nia, müichipa aka taya saaꞌin wayuu ouktüsü palastüin yaa nümülatuꞌu. Niꞌitaakalaka tü najapü nikiakat taaꞌu sünain maa tamüin: “Nnojo mmolüin pia. Eetüjüꞌiya taya süpülapünaa kasakat süpüshua je eeinjachi taya meinshi.
Taya kataka atüma soꞌu wayuu. Mayaashije ouktüin taya paala, anii taya piꞌrüin sünain katüin toꞌu je ayateechi taya katüin oꞌu süpüla kaꞌikat süpüshua. Eesü tamaꞌana tü shiyaaweinkat tü Hadeskat tü süpüleekat tü ouktüsükalüirua.
“Piꞌreerü jooluꞌu tü alatajatkat maaꞌulu yaa je tü alateetkat mapeena. Anakaja müleka püshajüle shia.
Taküjeerü jooluꞌu pümüin tü nnojotkat sütüjaain aaꞌu wayuu paala sooꞌopünaa kasain kayaawasein tü akaratshisü jolotsü piꞌrakat suluꞌu tü tajapü tekiakat je kasain kayaawasein tü akaratshisükat rampara: Tü akaratshisükat rampara, shiyaawase tü akaratshisükat outkajaalee. Je tü akaratshisükat jolotsü, nayaawase na akaratshishiikana aapiee aaꞌinmajakana tü anoujasükalüirua suluꞌu tia outkajaaleekalüirua.
“Püshaja nümüin chi aapiee aaꞌinmajakai tü anoujasükalüirua tanain suluꞌu tü outkajaaleekat chakat suluꞌu tü pueulokat Éfeso: “Anuu nünüiki chi kajapuluꞌukai tü akaratshisükat jolotsü nikialuꞌu, chi saꞌakakai waneepia tü akaratshisükat rampara:
Tatüjaa aaꞌuchii jia anoujashiikana chakana Éfeso sünain jaaꞌinrüin kasa eekai anain. Taꞌwaajüin jia süka jüchecherüin jaaꞌin sünain aꞌyatawaa tamüin. Tatüjaa aaꞌuchii jia sünain jüjünajaain jümaꞌanajee chi eekai kamaꞌüralin. Kayaawaseshii jia namüin na antakana jaꞌakamüin süpüla ekirajaa nünüiki Maleiwa naashin sünain nnojolüin shiimüin aluwataaushin tatüma.
Sotüsü taaꞌin sünain jüchecherüin jaaꞌin suꞌunnaa tü müliaa jiꞌrakat saaliijee tü jünoulakat tanain. Mayaainje müliain jia, ayatshiꞌiya jia ichein tanain.
“Akaajaa tachiajaaka oulia jia, shia sünain nnojoliin alin jüpüla na juwalayuukana maa aka alin jüpüla naya paalainka jikeroloiwaꞌaya sünain anoujaa tanain.
Soto jaaꞌin anapüꞌüin maꞌi jukuaippa namüin na juwalayuukana. Anakaja jooluꞌu müleka juuꞌulaale suulia maalin naya jüpüla sümaa jaaꞌinrüinjatüin jüchikua tü kasa anasü jaaꞌinrapüꞌükat namüin. Akaajasa nnojorule jaaꞌinrüin, antamaateechi taya süpüla taakatüinjatüin jaꞌakajee tü ramparakat aapünakat paala jümüin.
Otta mayaashiije tachiajaainapain jia, sotüsü taaꞌin sünain jiyouktüin wanaa tamaa tü naaꞌinrakat na nikirajüinkana Nicolás, na wayuu ekirajüliikana sünain alawaa.
“Müleka kapürale jaaꞌin tanüiki, anasü jülüjüle jaaꞌin tü nümakat jooluꞌu chi Naaꞌinkai Maleiwa jümüin jia anoujashiikana suluꞌu tü outkajaaleekalüirua süpüshua. Je chi eekai nükanajuuin chi Kamaꞌüraikai nütüma, teꞌitaajeechi nia süpüla niküinjatüin süchon tü wunuꞌu suluꞌukot tü naꞌapainsekat Maleiwa, tü süchon katakat atüma soꞌu wayuu.
“Püshaja nümüin chi aapiee aaꞌinmajakai tü anoujasükalüirua tanain suluꞌu tü outkajaaleekat chakat suluꞌu tü pueulokat Esmirna: “Anuu nünüiki chi eetüjüikaꞌiya süpülapünaa kasakat süpüshua, chi eeinjachikai meinshi, chi ouktakai paala sünain süsoꞌiraain naaꞌin süchikijee:
Tatüjaa aaꞌuchii jia sünain müliain maꞌi maaꞌulu yaa je sünain wayuuin mojushii jia. Otta soto jaaꞌin sünain wayuuin anashii jia nuꞌupala Maleiwa. Je tatüjaa aaꞌuchii jia sünain mojuin sünüiki wayuu jümüin. Na wayuu, nüpüshikana Maleiwa naajüin. Naꞌalainpajaꞌa neꞌe shia, aluwataaushi neꞌe nütüma Satanás.
Nnojo mmolüin jia seema tü müliaa anteetkat jünainmüin maalü. Tamüshii paala jia: Eejeena eekai nataꞌünneenain jaꞌakajee süpüla püreesain nütüma chi Yolujaakai süpüla nüpüleeruain jaaꞌin shiiꞌiree jiyouktüin taya. Jiꞌreerü müliaa süpüla poloo kaꞌi. Otta jiakana, mayaasüje suꞌutinnüin naaꞌin waneeirua jaꞌakajee sünainjee tü nanoulakat, anakaja jüchecherüle jaaꞌin jüpüshua sünain anoujaa waneepia. Soto jaaꞌin sünain juwalaajüneenain tatüma. Teenakeena jia tanainmüin süpüla eeinjanain jia waneepia nümaa Maleiwa.
“Müleka kapürale jaaꞌin tanüiki, anasü jülüjüle jaaꞌin tü nümakat jooluꞌu chi Naaꞌinkai Maleiwa jümüin jia anoujashiikana suluꞌu tü outkajaaleekalüirua süpüshua. Je chi eekai nükanajuuin chi Kamaꞌüraikai nütüma, jaꞌitaichi ouktüin maa aka wayuu süpüshua, nnojoleechi akatalaain nuulia Maleiwa süchikijee.
“Püshaja nümüin chi aapiee aaꞌinmajakai tü anoujasükalüirua tanain suluꞌu tü outkajaaleekat chakat suluꞌu tü pueulokat Pérgamo: “Anuu nünüiki chi kamaꞌanakai tü chajaruuta piamakat süsa kasakat maꞌi:
Tatüjaa aaꞌuchii jia sünain kepiain chaꞌaya suluꞌu tü pueulo eere nuluwataain Satanás saaꞌu wayuu sainküin mma. Jaꞌitasü kaainjalain wayuu wainma chaꞌaya, ayatshiꞌiya jia sünain anoujaa tanain. Sotüsü taaꞌin wanaa sümaa nuꞌutinnüin aaꞌin chaꞌaya chi juwalakai Antipas, chi aküjapüꞌükai tanüiki meinshi. Mayaashiije mmolüin jia wanaa sümaa tia, nnojoliishii jia ooꞌulaain toulia.
“Akaajaa tachiajaaka oulia jia, shia sünainjee saꞌaleewajaain waneeirua jaꞌaka namaa na oushikajaakana süchiirua tü nikirajapüꞌükat achiki Balaam, chi ekirajakai sünain alawaa sümaiwa paala wanaa sümaa nuluwataain Balac. Balaam, niiꞌiyatüin nümüin Balac tü naaꞌinrüinjatkat süpüla kaainjalainjanain na wayuu Israelkana nuulia Maleiwa. Je Balac, nimeejakalaka na Israelkana süpüla neküinjatüin tü asalaa aapünakat paala sümüin tü maleiwayaasükalüirua, je süpüla aꞌluwajirawaa akuaippaa sümaa wayuu jierü otta wane jierü nümaa wane toolo.
Otta wane tachiajaaka oulia jia, shia sünainjee saꞌaleewajaain waneeirua jaꞌaka namaa na nikirajüinkana Nicolás, na ekirajüliikana sünain alawaa.
Jiyaawajaa jümata suulia kapülaa aaꞌin tü nekirajakat anain. Müleka nnojoliire jiyaawajaain suulia tia, antamaateechi taya jünainmüin süpüla tatkaainjachin jümaa süka tü chajaruuta tawaraluꞌukot.
“Müleka kapürale jaaꞌin tanüiki, anasü jülüjüle jaaꞌin tü nümakat jooluꞌu chi Naaꞌinkai Maleiwa jümüin jia anoujashiikana suluꞌu tü outkajaaleekalüirua süpüshua. Je chi eekai nükanajuuin chi Kamaꞌüraikai nütüma, taapeerü nümüin süpüshi tü eküülü kanüliakat maná, tü anujunnakat paala sümaiwa. Je taapeerü nümüin wane ipachon kasuutat ashajünakat anain wane anüliee jeket atüjaanakat aaꞌu nütüma neꞌe chi aapünakai amüin.
“Püshaja nümüin chi aapiee aaꞌinmajakai tü anoujasükalüirua tanain suluꞌu tü outkajaaleekat chakat suluꞌu tü pueulokat Tiatira: “Anuu nünüiki chi Nüchonkai Maleiwa, chi kachuwalakai oꞌu, chi jorottokai ooꞌui.
Tatüjaa aaꞌuchii jia sünain jaaꞌinrüin tü kasa anasükat sümüin wayuu sünain alin shia jüpüla. Süka ichein jia tanain, kooꞌomüinsü joo tü kasa anasü jaaꞌinrakat sünain jiꞌyataain tamüin suulia paala jikeroloiwaꞌaya sünain anoujaa tanain. Je jooluꞌu, mayaainje müliain jia, jüchecherüin jaaꞌin suꞌunnaa tia.
“Akaajaa tachiajaaka oulia jia, shia süka nnojolüin jüleejüin Jezabel, tü jierü aküjatkat alawaa, tü nünüikimaajatkat Maleiwa saashin. Shimeꞌeja aaꞌinchii na anoujashiikana tanain süka tü alawaa shikirajakat anain süpüla kaainjalainjanain naya, maa aka naꞌluwajiraain nakuaippa sümaa wayuu jierü otta wane jierü nümaa wane toolo, je maa aka neküin tü asalaa aapünakat paala sümüin tü maleiwayaasükalüirua.
Watta sümaꞌa taꞌatapajüin shia shiiꞌiree suuꞌulaweein suulia kaainjalaa. Ayouktajaasia neꞌe. Ayatsia shia wayuuin maaꞌinsat.
Tajüteerü wane ayuulii sünainmüin süpüla müliainjatüin shia saaliijee shiyouktüin taya. Je na wayuu aaꞌinrakana tü kasa mojusü saaꞌinrakat tü jietkat, müleka nnojorule nooꞌulaain suulia naainjala, meena aka tatüma saaꞌin tü jietkat sünain müliashaatain.
Toꞌuteena aaꞌin napüshua na eekai masütaajuin sünain naaꞌinrüin tü shikirajakat anain. Je na anoujashiikana suluꞌu tü outkajaaleekat süpüshua, natüjaweechikalaka taaꞌu sünain nnojolüin sunujulaain saainjala wayuu toulia süka teꞌraajüin saaꞌin wayuu süpüshua süpüla süsalainjatüin saainjala tatüma.
“Taashajaain jooluꞌu jümüin jiakana chakana Tiatira nnojoliikana oonooin sümaa tü alawaa shikirajakat anain Jezabel, jiakana nnojoliikana ashatüin tü kasa mojusü niiꞌiyatakat Satanás sümüin wayuu, tü ‘kasa anasükat’ naajüin na ashatakana shia. Nnojoleerü kooꞌomüin jooluꞌu tatüma jümüin tü taluwataakat anain jia.
Shia tamaka neꞌe jümüin tüü. Otta tacheküin jüpüleerua ayatüin katsüin jünoula waneepia sümaꞌinruꞌu jaꞌatapajüin taleꞌejüin tachikua.
“Je chi eekai nükanajuuin chi Kamaꞌüraikai nütüma sümaa ayatüin naaꞌinrüin tü tachekakat nüpüleerua süntaleepaꞌa sükalia tü sajaꞌlajaainjatkat oꞌu kasakat süpüshua, laülaajeechi nia tatüma saaꞌu wayuu sainküin mmakat süpüshua,
maa aka niꞌitaain taya chi Tashikai süpüla laülawaa sünain nümüin tamüin: ‘Teꞌitaain pia süpüla aluwatawaa saaꞌu wayuu süpüshua sünain meꞌrujuinjachin amüin pia. Eekai shiꞌrüin pümüin suꞌunnaa puluwataain, asaichijaweerü pütüma maa aka saaꞌin amüchi eekai süsottüin’.
Je soꞌu tia süpüla sütüjaainjatüin wayuu saaꞌu sünain jükanajüichipain chi Kamaꞌüraikai, taapeerü jümüin tü jolotsü eweetakat wattaꞌa maalü.
Müleka kapürale jaaꞌin tanüiki, anasü jülüjüle jaaꞌin tü nümakat jooluꞌu chi Naaꞌinkai Maleiwa jümüin jia anoujashiikana suluꞌu tü outkajaaleekalüirua süpüshua.
“Püshaja nümüin chi aapiee aaꞌinmajakai tü anoujasükalüirua tanain suluꞌu tü outkajaaleekat chakat suluꞌu tü pueulokat Sardis: “Anuu nünüiki chi kajapuluꞌukai tü akaratshisükat jolotsü, chi eekai amaa chi Naaꞌinkai Maleiwa suluꞌu tü akaratshisükat outkajaalee: Eꞌnnaajünüshii jia sütüma wayuu sünain wayuuin yalayatshii je sünain jaaꞌinrüin kasa anasü saashin. Otta tatüjaa aaꞌuchii jia sünain wattain jaaꞌin toulia.
Nnojotsü jikeraajüin tü jiꞌyataainkat noꞌuluꞌu chi Tamaleiwasekai. Ee jümata jaaꞌin sünain tü aꞌyatawaa eꞌitaanakat paala jümüin nütüma süpüla nnojolüin sümalajaain tü nüchekakat jüpüleerua.
Soto jümata jaaꞌin tü pütchi shiimüin ekirajünakat anain jia. Juuꞌulaa suulia mashapalaa aaꞌin sünain ekeraajaa tü nüchekakat chi Maleiwakai jüpüleerua. Je joonoo jümaala jüchikua sümaa tü shiimüinkat. Akaajaa müleka nnojorule jiyaawajaain, antalaa meechi taya jünainmüin süpüla süsalainjanain jia tatüma. Maa aka matüjaajuuin naaꞌu joujaleechin nüntüin wane kaꞌruwarai, akaweechia tayakai tantapa.
“Otta tatüjaa aaꞌuchii sünain eein jaꞌaka chaꞌaya Sardis palit wayuu eekai nnojolüin yarüttüin naaꞌin nuꞌupala Maleiwa. Eejeena naya tamaa sünain kasuuin maꞌi nasheꞌin, süka nekeraajüin tü nüchekakat Maleiwa napüleerua.
Je chi eekai nükanajuuin chi Kamaꞌüraikai nütüma, meechi aka naaꞌin na wayuu aꞌatakana tü asheꞌinyüü kasuukat maꞌi. Nnojoleerü talaꞌajaain nünülia suluꞌujee tü karaloukta kaluꞌukot nanülia na wayuu eeꞌiranajaainapakana aaꞌin tatüma. Je soꞌuweena tü kaꞌikat tashaꞌwalaweechikat oꞌu nümülatuꞌu Maleiwa namaa na aapieekana, ‘Teꞌraajüin chira wayuukai’, meechi taya nümüin.
Müleka kapürale jaaꞌin tanüiki, anasü jülüjüle jaaꞌin tü nümakat jooluꞌu chi Naaꞌinkai Maleiwa jümüin jia anoujashiikana suluꞌu tü outkajaaleekalüirua süpüshua.
“Püshaja nümüin chi aapiee aaꞌinmajakai tü anoujasükalüirua tanain suluꞌu tü outkajaaleekat chakat suluꞌu tü pueulokat Filadelfia: “Anuu nünüiki chi Maainjalasaikai, chi aküjakai tü shiimüinkat, chi kamaꞌanakai tü niyaaweinkat David süpüla nikerotirüinjanain namüiwa na anoujashiikana nünainmüin Maleiwa. Na manoujainsaliikana, nnojoleena nikerotirüin. Otta na anoujashiikana, naya nikerotireenaka.
Tatüjaa aaꞌuchii jia anoujashiikana sünain jaaꞌinrüin kasa eekai anain. Jaꞌitaina mojutüin jia tanainjee sütüma wayuu chaꞌaya, nnojoliishii jia aattajaain taaꞌu. Ayatshiꞌiya jia oonooin sümaa tanüiki. Tamüshii paala jia: Jutatüsü tatüma ekerotoo nünainmüin Maleiwa jüpüleerua je nnojoleena jia aleejünüin nütüma.
Je nnojotsü motüin taaꞌin tü kasa mojusü naaꞌinrakat jümüin na wayuu aluwataaushikana nütüma Satanás. Judíokana naashin, nüpüshikana Maleiwa naashin. Naꞌalainpajaꞌa neꞌe shia, nnojoliishii naya nüpüshin. Tantireena naya jünainmüin süpüla namülialaainjanain jümülatuꞌu süpüla nayaawatüin saaꞌu sünain alin jia tapüla.
“Otta jiakana, süka joonooin sümaa tanüiki sümaa jüchecherüin jaaꞌin suꞌutpünaa tü kasa mojusü naaꞌinrakat na wayuukana jümüin, taaꞌinmajeena jia suꞌunnaa tü müliaa antajatkat sünainmüin tü wayuukolüirua süpüshua apüleeruainjatkat aaꞌin sainküin mmakat.
“Shiimüin sünain taleꞌejeechin tachikua maalü. Ayata jia sünain katsüin jünoula. Jalia jia suulia süsütünüin juulia tü taapüinjatkat jümüin saaꞌu jükanajüin chi Kamaꞌüraikai.
Je chi eekai nükanajuuin chi Kamaꞌüraikai nütüma, teꞌitaajeechi nia süpüla eeinjachin nümaa Maleiwa waneepia. Müichia mayuꞌlaain nümaꞌanajee. Je süka nüpüshin nia chi Tamaleiwasekai, tashajeerü nünülia nünain. Je süka kepiainjachin nia suluꞌu wane Jerusalén jeket, tashajeerü tü sünüliakat nünain. Shia tü pueulo nuluwataakat aluꞌu Maleiwa, tü ashakateetkat maalü chajee iipünaajee nümaꞌanajee. Je süka nuꞌtteꞌennüichipain tatüma, tashajeerü tü tanülia jeketkat nünaꞌinya.
Müleka kapürale jaaꞌin tanüiki, anasü jülüjüle jaaꞌin tü nümakat jooluꞌu chi Naaꞌinkai Maleiwa jümüin jia anoujashiikana suluꞌu tü outkajaaleekalüirua süpüshua.
“Püshaja nümüin chi aapiee aaꞌinmajakai tü anoujasükalüirua tanain suluꞌu tü outkajaaleekat chakat suluꞌu tü pueulokat Laodicea: “Anuu nünüiki chi kanüliakai Amén, chi lotokai akuaippa sünain aküjaa tü shiimainkat nüchiki Maleiwa, chi nükumajakai anainjee kasakat süpüshua Maleiwa:
Tatüjaa aaꞌut sünain akulajaain maꞌi jaaꞌin sünain aꞌyatawaa tamüin. Mayaasüje nnojolüin mojuin jünüiki tamüin, nnojoliishii jia yalayalain aaꞌin. Müleka nnojorule jücheküin süpüleerua yalayalain jia, anasüje saaꞌin tamüin müleka mojule jünüiki tamüin wwatuoꞌushi.
Shiimüin sünain jukulajaain maꞌi aaꞌin. Je sünainjee müin neꞌe jukuaippa, mojushaatasü taaꞌin jütüma.
“Aꞌwaataashii jia suluꞌu juwashirüin sünain maa: ‘Anaajaashii waya neerü wainma. Nnojotsü kasain cheꞌojaain wamüin’, müshii jia. Tamüshii paala jia: ¿Jamüshiikai jia nnojoliikaꞌa jiyaawatüin saaꞌu jukuaippa sünain wayuuin müliashaatashii jia noꞌuluꞌu Maleiwa, sünain mojushaatain maꞌi jaaꞌin maa aka saaꞌin wayuu eekai maletsein, eekai moꞌuin je eekai masheꞌin?
Tachuntajatkalaka joo jümüin sünain jiyalajüinjanain toulia tü cheꞌojaakat maꞌi jümüin. Je tü taapeetkat jümüin, meerü aka shia jümüin ooro ojojünakat süka siki süpüla sujuittajatüin tü shiꞌyarülakat. Meerü aka shia jümüin asheꞌinyüü kasuutot jaꞌatajatkat suulia japülijain jia sütüma masheꞌinyüü. Meerü aka shia jümüin wunuꞌu oꞌupinasee oꞌyotünakat suluꞌu tü joꞌu maꞌülasükat süpüla koꞌuinjanain jia jüchikua.
“Tachiajaain jia jooluꞌu süka alin jia tapüla. Je napüshua na aikana tapüla, kalioꞌushii tatüma. Je sükajee tia, anakaja jiyaawajaale suulia kaainjalaa süpüla jiꞌyataainjanain tamüin süka süpüshua jaaꞌin.
Jaapaja tanüiki, anii taya antüin jünainmüin maa aka tantakai jipialuꞌumüin. Müleka eere jaꞌaka eekai naapajeein tanüiki sümaa nikerotirüin taya, ekeroteechi taya nünainmüin süpüla tekaain nümaa sümaa wanaawajiraain waaꞌin.
“Je chi eekai nükanajuuin chi Kamaꞌüraikai nütüma, teꞌitaajeechi nia süpüla aluwatawaa wanaa tamaa, maa aka eꞌitaaushin taya nütüma Maleiwa chi Tashikai süpüla aluwatawaa wanaa nümaꞌaya saaꞌujee takanajüichipain chi Kamaꞌüraikai.
Müleka kapürale jaaꞌin tanüiki, anasü jülüjüle jaaꞌin tü nümakat jooluꞌu chi Naaꞌinkai Maleiwa jümüin jia anoujashiikana suluꞌu tü outkajaaleekalüirua süpüshua. “Tü taküjaitpakat pümüin, püshajüinjatü sümüin tü anoujasükalüirua tanain suluꞌukat tü akaratshisü outkajaalee”, nümakalaka tamüin.
Shiasa süchikijee kettaapa tatüma tü karaloukta ashajinnakat taya sümüin tü akaratshisükat outkajaalee, eirakaashi taya chaa iipünaamüin. Shiiꞌiyataakalaka tamüin wane kasa maa aka saaꞌin soꞌu miichi jutatüin chaꞌaya eere Maleiwa. Je chi wayuu aashajaakai tamaa paala, chi makai aka saaꞌin shiꞌira konneeta nünüiki, nümakalaka aaꞌin tamüin: “Jalaichi yaamüin, teeꞌiyataiwa pümüin tü alatajateetkat”.
Shiasa mapa yaaulerü, naꞌanaain taya chi Naaꞌinkai Maleiwa. Shiiꞌiyataakalaka tamüin chaa iipünaa wane einasee süpülajatü aluwatawaa, je eeshi chi Maleiwakai joyotüin saaꞌu.
Chinatüshi nia maa aka saaꞌin tü kakuuna kanüliakat “jaspe” ooꞌulaka “cornalina”. Je tü niinasekat, pasanainsü shia sünain wane kaspolüin jorottüsü maꞌi, müsü aka saaꞌin tü kakuuna kanüliakat “esmeralda”.
Je pasanaintaasü joo shiaꞌaya sünain piama shikii pienchimüin einasee. Eeshii joyojoyolüin saaꞌu tü einaseekalüirua piama shikii pienchimüin laülaayuu. Kasuujasü maꞌi nasheꞌin. Otta sünain nekii waneꞌewaire nakua, eesü wane kotse ooroleꞌeya maa aka nakotse na sülaülakana mma.
Je sünainjee tü niinasekat chi Maleiwakai, sümachetaakalaka shiyaa juya sümaa sütüttaain. Je joo sümülatuꞌu tü niinasekat, eesü akaratshisü rampara chuwachuwatsü. Tiairua, shia niyaawasekaꞌaya chi Naaꞌinkai Maleiwa suluꞌukai tü akaratshisükat outkajaalee.
Je sümülatuꞌu tü niinasekat, eesü wane kasa jamatüin müsü aka saaꞌin wüin suluꞌu wane laa, jorottüsü maꞌi maa aka saaꞌin wane rouya. Je süꞌütpaꞌa tü niinasekat, eesü pienchisü kasa katoꞌulu. Pasanainsü tü niinasekat sünain. Koꞌuyaa müsüirua süpüleeruajee je süchiiruajee.
Wane, müshi aka saaꞌin kannajapüt. Je waneꞌe, müshi aka naaꞌin paaꞌa toolo. Otta nuꞌupünaa chi waneꞌe, müsü aka saaꞌin suꞌupünaa wayuu. Je joo chi waneꞌeya, müshi aka saaꞌin warulapai sünain waawataa.
Katünayaa müshii naya maa aka saaꞌin sütüna wuchii. Aippiruasüwai natüna waneꞌewai nakua. Je koꞌuyaa müsüꞌüya sütoutajee je sütuꞌujee tü natünakat. Meemerüinsalii naya sünain eeꞌirajaa nümüin Maleiwa, chi joyotokai saaꞌu niinase. Eeꞌirajüshii saꞌwai je soꞌukaꞌi sünain namüin: “Shiimüinshaata sünain maainjalain chi Maleiwa Aluwataakai Pülashikai maꞌi. Eetüjüꞌiya nümaiwa, eeshi nia maaꞌulu yaa, je eeinjachi nia waneepia süpüla kaꞌikat süpüshua”.
Mawaisü neeꞌirain na pienchishiikana kasa katoꞌuchii naꞌwaajapa Maleiwa, chi joyotokai saaꞌu tü einaseekat, chi matüjainkai ouktaa. Je wanaa sümaa naꞌwaajüin nia sümaa naapüin analuꞌut nümüin, aꞌwachiraawaishii nümülatuꞌu Maleiwa na laülaayuu piamakana shikii pienchimüin je neꞌitaꞌawalin tü nakotsekalüirua nümülatuꞌu süpüla neeꞌiyatüin nujut nümüin sünain namüin neeꞌirainruꞌu:
“Maleiwakalee, waꞌwaajüin pia süka piainjaꞌa neꞌe piakai aluwataain waaꞌu. Alanaꞌaleeshia maꞌi pia sünain anain je sünain pülashin, süka piainjaꞌa kakumalain kasakat süpüshua suluꞌu tü püchekakat paaꞌinyaka. Je ayatsüjaꞌa shia waneepia maaꞌulu yaa süka alejatüinjaꞌa shia pütüma”.
Teꞌrakalaka joo wane karaloukta apalapatuushi yaa suluꞌu najapü nikiakat chi Maleiwa joyotokai saaꞌu tü einaseekat. Ashajuushi suluꞌujee je süsapoꞌujee. Süttüsü shia süka akaratshitua shipekia.
Je teꞌrakalaka wane aapiee pülashi maꞌi sünain asakiraa emetut sooꞌopünaa tü karalouktakat: “¿Jarai eꞌitaanaka süpüla aakataa shipekia tü karalouktakat süpüla saashajeꞌennajatüin?”, nümakalaka.
Shiasa nnojoyüikalaka jaralin eꞌitaaushin süpüla aakataa shipekia tü karalouktakat, jaꞌitakajaꞌa süpüla neꞌe eirakawaa sümüin, nnojotsü chaꞌaya iipünaa, nnojotsü yaa mmaluꞌu, nnojotsü chaꞌaya suupünaa tü mmakat.
Taꞌyalajakalaka maꞌi süka mojuin taaꞌin süka nnojoyülin eeyaain chi aakatajachikai shipekia tü karalouktakat je süpüla eirakawaa sümüin.
Niasa wane noꞌuluku na laülaayuu piamakana shikii pienchimüin, nümakalaka tamüin: “Nnojo piꞌyalajüin. Anii Jesús, chi Kannajapüt münakai nuuꞌuliwoꞌukai Judá, chi Pülashikai maꞌi nuuꞌuliwoꞌukai David. Nia eꞌitaaushika süpüla naakatüinjatüin tü akaratshisükat shipekia sümaa neerulüinjatüin tü karalouktakat, süka niyamülüin süpüshua tü nüꞌünüükalüirua”.
Teꞌrakalaka jooluꞌu Jesús, chi Anneetchonkai anülia, sünain müin aka nia saaꞌin wane anneerü eekai oꞌutuushiirüin aaꞌin. Shaꞌwatüshi nia nüꞌütpaꞌa Maleiwa joyotakai saaꞌu tü einaseekat, pasanainshi nanain na pienchishii katoꞌuchiikana je na laülaayuukana. Je chi Anneetchonkai, akaratshisü nuꞌuwa je akaratshisü noꞌu. Tü akaratshisükat noꞌu, niyaawase chi Naaꞌinkai Maleiwa suluꞌukai tü akaratshisükat outkajaalee, chi ajütünakai süpaꞌapünaa mmakat süpüshua.
Shiasa nürütkaakalaka joo chi Anneetchonkai sünainmüin tü einaseekat sünain naapaain tü karaloukta najapuluꞌukat nikialuꞌujee chi joyotakai.
Je naapaapa shia, aꞌwachiraashii na pienchishii katoꞌuchiikana ooꞌulaka na piamakana shikii pienchimüin laülaayuu yaa nümülatuꞌu chi Anneetchonkai sünain neeꞌiyatüin nujut nümüin. Je najapuluꞌu na laülaayuukana waneꞌewai nakua, eesü wane “arpa” süpüla atalejünaa. Je eesü najapuluꞌu wane iita ooroleꞌeya eere saꞌajünüin wane wunuꞌu jemeta eejuut. Je tü sümüsainkat, shiyaawase naashajaala na anoujashiikana nümaa Maleiwa.
Neeꞌirajakalaka joo wane jayeechi jeket nümüin: “Anneetchonkalee, eꞌitaaushi pia süpüla paapaainjatüin tü karalouktakat sümaa paakatüinjatüin tü shipekiakat. Süka jamüin, oꞌutüna aaꞌinchi pia süpüla taashinjatüin wayuu suulia kaainjalaa süpüla shiꞌrajiraainjatüin nümaa chi Maleiwakai. Puꞌtteꞌerüin wayuu suulia saainjala saꞌakajee eꞌirukuukat süpüshua sainküinjee mmakat süpüshua,
süpüla shiajiraainjatüin sünain aꞌyatawaa nümüin chi Wamaleiwasekai, maa aka na sacerdote judíokana sünain naꞌyataapüꞌüin nümüin. Je na oꞌttaashiikana, sülaüleena naya wayuu pütüma sainküin mmakat”.
Teꞌrakalaka wane aapieeirua wattashaata maꞌi saalii je taapüin neeꞌirain. Pasanainsü nachiki tü einaseekat je na pienchishii katoꞌuchiikana je na laülaayuukana.
Emetutsü maꞌi neeꞌirain sünain maa: “Anneetchonkalee, pia oꞌutinnakai aaꞌin, alanaꞌaleeshijaꞌa maꞌi pia sünain anain. Waꞌwaajakalaka maꞌi pia, süka kekiin maꞌi pia, pülashin maꞌi pia, washirüinya maꞌi pia nütüma Maleiwa”.
Taapakalaka joo sünüiki tü aapieekalüirua chaa iipünaa je sünüiki süpüshua tü wayuukolüirua, na katoꞌuchiikana je na mmaapüshiikana, otta shiꞌira süpüshua tü kasa katakat oꞌu sainküin mma je shiroku palaa. Eeꞌirajüshii naya sünain maa: “Anashi waꞌwaajüle chi joyotakai saaꞌu tü einaseekat ooꞌulaka chi Anneetchonkai, süka nalanaꞌaleeinya maꞌi sünain pülashiin naya. Kojutüinjana naya waneepia watüma süpüla kaꞌikat süpüshua”.
Otta na pienchishii katoꞌuchiikana, “Amén, anashii waꞌwaajüle naya”, müshii. Je na laülaayuukana, wachiwachitshii naya nümülatuꞌu chi Anneetchonkai ooꞌulaka nümülatuꞌu chi joyotakai saaꞌu tü einaseekat sünain naꞌwaajüin naya.
Teirakaakalaka nümüin chi Anneetchonkai wanaa sümaa naakatüin tü palajatkat shipekia süttakat atüma tü karalouktakat. Taapakalaka joo nünüiki waneeshia noꞌuluku na pienchishii katoꞌuchiikana sünain emetuluin maꞌi maa aka saaꞌin sütürüla juya sünain maa: “Jalaichi”, müshi nia. Eweeta müshia wane ama kasuutai je wane wayuu naaꞌu. Je chi naajuchikai, kajapuluꞌushi wane uraichi sümaa jatüirua. Saapünakalaka joo nümüin chi amaajuchikai wane kotse maa aka nakotse na sülaülakana mma. Nuwateꞌetkalaka maꞌi chajee iipünaajee maa aka naaꞌin wane surulaat eekai nüshutüinjachin saaꞌu nüꞌünüü süpüla nüyamülüinjatüin.
Je naakatapa chi Anneetchonkai wane shipekiaya, taapüin joo nünüiki chi waneꞌeya pienchishii katoꞌuchiikana: “Jalaichi”, müshi nia.
Nujuittakalaka joo wane amaꞌaya, ishotoi maꞌi. Je aapünüsü nümüin chi naajuchikai wane chajaruuta miyoꞌushaata maꞌi. Eꞌitaanüshi nia süpüla nütkeꞌerüinjatüin wayuu yaa mmaluꞌu je süpüla suꞌuniraainjatüin saaꞌin waneꞌewai sükua.
Naakatawalajaꞌa joo wane shipekiakat chi Anneetchonkai. Taapakalaka joo nünüiki waneꞌeya chi pienchishii katoꞌuchiikana: “Jalaichi”, müshi nia. Eweeta müshia joo wane amaꞌaya, mütsiiya maꞌi. Je najapuluꞌu chi naajuchikai, eesü wane pesa.
Je pasanainjee nanain na pienchishii katoꞌuchiikana, taapüin wane pütchi müsü aka saaꞌin sünüiki wayuu sünain maa: “Süka aliitpain jamü sainküin mma, eisalajüneesü tü seitakat je tü wiinokat. Kojutüitpa maꞌi tü eküütkat süpüshua. Maa aka tü wanekat poote trigo, kettaꞌalaasü sümaa niꞌyataainjut wane wayuu süpüla wane kaꞌi”, maluꞌutsü tü pütchikat.
Naakatawalajaꞌa joo wane shipekiakat chi Anneetchonkai. Taapakalaka joo nünüiki waneꞌeya chi pienchishii katoꞌuchiikana: “Jalaichi”, müshi nia.
Eweeta müshia joo wane amaꞌaya, atsaana. Otta nünülia chi naajuchikai, “Ouktaa”. Otta tü kanüliakat “Hades”, tü süpüleekat tü ouktüsükalüirua, oushikaasü nüchiiruajee. Eꞌitaanüshii naya süpüla noꞌunaꞌalirüinjatüin saaꞌin wayuu watta saalin, tü shiatapünaakat tü shiatapünaakat wayuu eekat saaꞌu mmakat. Eejeerü wayuu eekai suꞌutünüin aaꞌin sütüma wayuu, eejeerü eekai ouktüin sütüma jamü, eejeerü eekai ouktüin sütüma ayuulii, je eejeerü eekai suꞌutünüin aaꞌin sütüma wasashi.
Naakatawalajaꞌa joo wane shipekiakat chi Anneetchonkai, teꞌrakalaka naaꞌin wane wayuuirua joyotüin yaa süꞌütpaꞌa tü aꞌajülee suluꞌujeepüꞌükat tü aꞌwaajüleekat Maleiwa. Naya na oꞌutinnakana aaꞌin paala saaliijee nanoujain nünüiki Maleiwa je saaliijee naküjain sümüin wayuu sünain niain Jesús Nasenyotsein.
Emetutsü maꞌi jooluꞌu nanüiki sünain namüin: “Maleiwakalee, pia Pülashika maꞌi. Kasataalejese kasalajanain pütüma maalü saainjala tü oꞌutakat waaꞌin, süpüla pasalaainjanain waya pütüma, süka piain maainjalain je süka piain aküjüin waneepia tü shiimüinkat”, namakalaka nümüin.
Nüsouktakalaka joo chi Maleiwakai namüin: “Anakaja müleka jaꞌatapüle neꞌe paala motsoꞌo. Nnojoliyülia kettaain tü kaꞌi pasalaainjatkat oꞌu jia tatüma. Taꞌatapüin noꞌutinnüin aaꞌin na wane juwalayuukana aꞌyanaajiraashiikana wanaa jümaa. Je keraapa sünain jerainjanain naya, pasalaajeena jia tatüma wanaa namaa”, müshi chi Maleiwakai namüin sünain naapaleꞌeinya namüin waneꞌewai nakua wane nasheꞌin, kasuujasü maꞌi.
Naakatawalajaꞌa joo wane shipekiakat chi Anneetchonkai. Eirakaashi joo taya nümüin. Akutkujaayaa müsü tü mmakat. Otta chi kaꞌikai, epiyuushijaashi sümaa kojoin maꞌi tü piyuushikat. Otta chi kashikai, eishojooshi maa aka saaꞌin wane isha.
Otta müsüya tü jolotsükalüirua, ojunuujaasü chajee iipünaajee yaa mmaluꞌumüin, maa aka saaꞌin süchon wunuꞌu eekai sututuuin sütüma wawai jaꞌitasü nnojolüin jewain.
Je tü siruma wüitakat, awatuusü maa aka saaꞌin wane karaloukta. Je tü uuchikalüirua süpüshua, ojunnajaasü. Ooꞌulaka tü mmakalüirua pasanainkat sünain palaa, emerojoosü shiinaluꞌumüin.
Otta tü wayuukolüirua süpüshua, anujulaasü shia saaꞌupünaa tü uuchikat, suluꞌupünaa tü ipakalüirua. Anujulaashii na sülaülashiikana mma, na laülaayuushiikana, na sülaülakana surulaat, na washinnuukana, na yalayatshiikana, je napüshua na achepchieekana ooꞌulaka na laülaayuukana namüiwa.
Naꞌwaatakalaka sümüin tü uuchikalüirua je sümüin tü ipakalüirua sünain namüin: “Kasataalejese jujunnajaain waaꞌu süpüla junujulüin waya suulia weꞌnnajünüin nütüma chi joyotakai saaꞌu tü einaseekat je suulia süsalainjanain waya waainjala nütüma chi Anneetchonkai.
Aishaꞌajaa, eweetüitpa tü kaꞌi kasalajanainjatkat oꞌu wamüin waainjala natüma. ¿Jaraleechi wayuu oꞌttaaka süchikijee tüü?”, müshii naya.
Shiasa süchikijee tia, eirakaashi taya yaa mmaluꞌu. Eeꞌiyataashii tamüin wane pienchishii aapiee shaꞌwashawalüin süshekeinruꞌu tü mmakat, wane palaajeeruꞌu, wane uuchijeeruꞌu, wane wopujeeruꞌu, otta wane wüinpejeeruꞌu. Eꞌitaaushi naya nütüma Maleiwa süpüla najütüinjatüin süchiki pienchisü jouktai süpüla sajaꞌlajeꞌerüinjatüin tü mmakat je tü palaakat je tü wunuꞌukolüirua. Akatsa nnojoliyülüin najütüin achiki tü jouktaikat. Teꞌrakalaka jooluꞌu wane aapieekaꞌiya isee wüinpejeekat. Najapuluꞌusü wane eꞌinaajia nejeetse chi Maleiwakai matüjainkai ouktaa. Nuwoorulaakalaka joo chi aapieekai namüin na pienchishiikana aapiee, sünain nümüin namüin:
“Jiyatta paala, nnojo jüjütüin paala tü pienchisükat jouktai ajaꞌlajeꞌerüinjatkat tü mmakat je tü palaakat je tü wunuꞌukolüirua waneꞌereꞌeya jüjütüin shia shiꞌitaanapa watüma nejeetse chi Wamaleiwasekai neꞌipoꞌunain na nüchepchiakana”, nümakalaka namüin.
Süküjünakalaka tamüin süchiki sünain shiꞌitaanüitpain nejeetse chi Maleiwakai shiꞌipoꞌunain 144.000 wayuu saꞌakajee süpüshua tü polookat piammüin eꞌirukuu nanainjee na wayuu Israelkana.
Tü wayuu eꞌitaanakat anain tü nejeetsekat, müsü mayaa: Naꞌakajee na niꞌirukukana Judá, 12.000. Naꞌakajee na niꞌirukukana Rubén, 12.000. Naꞌakajee na niꞌirukukana Gad, 12.000.
Naꞌakajee na niꞌirukukana Aser, 12.000. Naꞌakajee na niꞌirukukana Neftalí, 12.000. Naꞌakajee na niꞌirukukana Manasés, 12.000.
Naꞌakajee na niꞌirukukana Simeón, 12.000. Naꞌakajee na niꞌirukukana Leví, 12.000. Naꞌakajee na niꞌirukukana Isacar, 12.000.
Naꞌakajee na niꞌirukukana Zabulón, 12.000. Naꞌakajee na niꞌirukukana José, 12.000. Je naꞌakajee na niꞌirukukana Benjamín, 12.000.
Shiasa süchikijee tia, eirakaashi taya chaa iipünaa sünain shiiꞌiyataain tamüin wane wayuuirua watta maꞌi saalii shaꞌwashawatsü nümülatuꞌu chi joyotakai saaꞌu tü einaseekat je nümülatuꞌu chi Anneetchonkai. Isasü achikii nayaawajünüin süka wainmashaatain maꞌi naya. Eesü wayuu saꞌakajee shiꞌirukukat tü wayuukalüirua süpüshua, sainküinjee mmakat süpüshua. Kasheꞌinjashii naya waneꞌewai nakua kuluulu kasuujasü maꞌi, je kajapuluꞌushii naya alanatüna süka talatüin maꞌi naya.
Aꞌwaatüshii naya emetut maꞌi sünain maa: “Wamaleiwasekalee, piakai joyotakai saaꞌu tü einaseekat, oꞌttaashii waya pütüma je nütüma chi Anneetchonkai”.
Otta na aapieekana, shaꞌwashawatshii naya napüshua pasanainsü nachiki tü einaseekat, na laülaayuukana, ooꞌulaka na pienchishii katoꞌuchiikana. Aꞌwachiraashii naya sünain naꞌwaajüin chi Maleiwakai
sünain maa nümüin: “Wamaleiwasekalee, alanaꞌaleeshijaꞌa maꞌi pia sünain anain. Waꞌwaajüin pia süka kekiin maꞌi pia je süka pülashin maꞌi pia. Waapüin pümüin analuꞌut saaꞌu kojutüin pia watüma süpüla kaꞌikat süpüshua. Amén, anashi waꞌwaajüle pia”.
Otta wane chi laülaashikai, eirakaashi tamüin sünain nüsakirüin taya: “¿Pütüjaa aaꞌuchii jaraliin na wayuu kasuukana asheꞌin, otta jalajeꞌewaliin naya?”, nümakalaka tamüin.
Tasouktakalaka nümüin: “Laülaashikalee, nnojoishi tatüjaain aaꞌu. Pia piakai atüjaaka saaꞌu”, tamakalaka nümüin. “Naya na ountakana nalatirüin tü müliaa müleꞌoshaata antakat sünainmüin wayuu sainküin mma. Kasuusü nasheꞌin süka alaꞌajaaushin naainjala noulia sütüma tü nüshakat chi Anneetchonkai.
Müshiijese naya eein waneepia nümaa Maleiwa, chi joyotakai saaꞌu tü einaseekat. Je naꞌyataain nümüin waneepia soꞌukaꞌi je saꞌwai chaꞌaya suluꞌu tü aꞌwaajüleekat nia. Je aaꞌinmajüneena naya waneepia nütüma.
Müiria nnojolüin alin jamü namüin, müiria nnojolüin alin münyaasü namüin. Je nnojoleena eꞌrüin müliaa sütüma suturula kaꞌi je sütüma tuttuishii eekai eein.
Nümülialeena naya Maleiwa sümaa nülaꞌateerüin naꞌwiira noulia. Aaꞌinmajüneena naya nütüma chi Anneetchonkai shaꞌwatakai süꞌütpaꞌa tü einaseekat, maa aka saaꞌinmajünüin wane anneerü nütüma wane anneetpüꞌü sümaa nuꞌunirüin sünainmüin wüin anasü”.
Naakatawalajaꞌa joo chi Anneetchonkai tü shipekia sajaꞌttapshimüinjatkat. Koꞌukoꞌutsü kasa süpüshua chaꞌaya iipünaa maa aka shiatapünaa oora.
Teꞌrakalaka na akaratshishiikana aapiee shaꞌwashawatkana waneepia nümülatuꞌu chi Maleiwakai sünain saapünüin wane konneeta namüin waneꞌewai nakua.
Otta wane aapieekaꞌiya, antüshi sünainmüin tü aꞌajülee sümülatuꞌukat tü einaseekat sümaa shaꞌwatüin nia süꞌütpaꞌa. Otta najapuluꞌu wane iita ooroleꞌeya kaluꞌusü wainma wunuꞌu jemeta eejuut aapünakat nümüin süpüla saꞌajünüinjatüin saaꞌu tü aꞌajüleekat. Je tü sümüsainkat, shiyaawase naashajaala na anoujashiikana nümaa Maleiwa.
Shiasa nijitapa tü wunuꞌukot saaꞌu tü aꞌajüleekat, akalitsü tü sümüsainkat iipünaamüin nünainmüin chi Maleiwakai süpüla sotüinjatüin naaꞌin tü nachuntapüꞌükat na anoujashiikana.
Shiasa mapa, najapatakalaka chi aapieekai tü shimechakat siki süka tü iitakat sünain nüꞌitüin mmakat süka. Sümachetaakalaka shiyaa juya sümaa sütüttaain. Akutkujaa müsia tü mmakat.
Je na akaratshishiikana aapiee aapünakana amüin paala konneeta waneꞌewai nakua, yapakalaka naya süpüla naꞌyalajirüin tü konneetakalüirua.
Chi palajachikai aapiee, niꞌyalajirüin tü konneeta najapuluꞌusükat. Aꞌita müsia tü juyakat sünain kayeeloin saaꞌu tü mmakat sümaaleꞌeya siki ooꞌulaka isha. Ajütünüsü shia mmaluꞌumüin nütüma chi aapieekai. Joto müsia kasa süpüshua sütüma tü sikikat sünain süsaꞌwajüin süseꞌeruꞌuweematapünaain tü mmakat. Je chaa eere jotüin tü mmakat, ajaꞌlajaasü tü wunuꞌukolüirua ooꞌulaka tü alamakalüirua süpüshua jaꞌitasü eekai wüitüin.
Je niꞌyalajitpa joo wane aapieekai tü konneeta najapuluꞌusükat, sujutünakalaka wane müsü aka saaꞌin uuchi miyoꞌu maꞌi sümaa jotüin shirokumüin tü palaakat. Ishalaa sümakalaka süseꞌeruꞌuweematapünaain tü palaakat sütüma.
Je chaa eere ishain tü palaakat, ouktüsü tü sheꞌekalüirua sütüma. Je ojuichijaasü tü anuakalüirua sütüma.
Je niꞌyalajitpa joo wane aapieekai tü konneeta najapuluꞌusükat, ojutuu müsia wane jolotsü miyoꞌu maꞌi chajee iipünaajee sünain chuwatüin maꞌi shia. Ojutuusü saaꞌu süseꞌeruꞌuweematapünaain tü süchikalüirua otta tü suꞌwüirakalüirua wüin. Ouktüsü wayuu wainma süsapa tü wüinkat süka sümaꞌamaaitpain tü jolotsükot. Je sünülia tü jolotsükat, “Ouktasiroꞌut”.
Je niꞌyalajitpa joo wane aapieekai tü konneeta najapuluꞌusükat, nikuukalaka chi kaꞌikai, chi kashikai, otta tü jolotsükalüirua süseꞌeruꞌuweematapünaa. Piyuushikalaka maꞌi wattaꞌajee maalü sünainmüin kaleꞌoweematüin kaꞌikai. Je saꞌwai, piyuushikalaka maꞌi süseꞌeruꞌujee aikat sünainmüinree eeiwaꞌaya aikat.
Wanaa sümaa teirakaain namüin na aapieekana, taapakalaka nünüiki wane warulapai chashi waawatüin iipünaa sirumatuꞌupünaa. Müshi emetut: “Aishaꞌajaa, mülialeweetkalajaꞌa maꞌi saaꞌin tü wayuu manoujainsat yaakat saaꞌu tü mmakat shiꞌyalajapeena tü apünüinsü konneeta isayütkalia, tü aꞌyalajeetkat jooluꞌu”, müshi.
Je niꞌyalajitpa joo wane aapieekai tü konneeta najapuluꞌusükat, teꞌrakalaka wane aapiee müshi aka saaꞌin jolotsü eekai sujutuuin iipünaajee. Aapünüsü nümüin nütüma Maleiwa shiyaawein shirouse tü Ishi miyoꞌukat maꞌi.
Shiasa naakatapa shirouse tü Ishikat, ojuittüsü wane sümüsain miyoꞌu maꞌi maa aka sümüsain siki. Je süka kojoin maꞌi tü sümüsain ojuittakat suluꞌujee tü Ishikat, epiyuushijaasü chaa iipünaa sütüma je oukuushi chi kaꞌikai sütüma.
Je saꞌakajee tü sümüsainkat, shiweetakalaka wane yolujaairua kaashapayaasü saaꞌumüin tü mmakat. Jashichisü shia atümaa maa aka saaꞌin jeꞌyulu.
Achiaanüsü tü kaashapakalüirua suulia sheewainjüin tü alamakalüirua je tü aꞌttieekalüirua je tü wunuꞌukalüirua eekat saaꞌu mmakat. Nayainjana sheewainka na wayuu nnojoliikana eꞌitaana anain nejeetse chi Maleiwakai neꞌipoꞌunain.
Nnojotsü eꞌitaaushin süpüla suꞌunaꞌalajatüin naaꞌin na wayuukana, süpülajatü müliainjanain sütüma soꞌu jaꞌrai kashi. Süꞌlenaꞌalüinjana naya maa aka süꞌlenioꞌu jeꞌyulu.
Je tia wayuukolüirua soꞌu tü jaꞌraikat kashi, keeꞌireesü maꞌi naaꞌin oukteein naya. Nnojoishii ouktüin, süka maapujuin tü ouktaakat namüin nütüma Maleiwa.
Je sukuaippa tü kaashapakalüirua, müsü aka saaꞌin sukuaippa ama eekai yapain süpüla atkaayaa. Sünain nekii, eesü wane kasa müsü aka saaꞌin kotse ooroleꞌeya shia. Je noꞌupünaa, müsü aka saaꞌin suꞌupünaa wayuu.
Je tü naꞌwalakat, müsü aka saaꞌin suꞌwala jieyuu. Je tü naikat, müsü aka saaꞌin sai kannajapüt.
Je naaꞌintoꞌupünaa, eesü wane müsü aka saaꞌin kachueera naaꞌintoꞌupünaakat wane surulaat. Je shipijana tü natünakat, müsü aka saaꞌin suuꞌuipsanaꞌira wainma ama eekai sajaralajüin ayat atkaaya.
Tü kaashapakalüirua, kasisü, müsü saaꞌin süsi jeꞌyulu, süpüla müliainjatüin saaꞌin tü wayuukolüirua sütüma soꞌu tü jaꞌraikat kashi.
Je chi aluwataakai naya, nia chi aapiee laülaashikai saaꞌu tü Ishikat. Je nünülia süka pütchi hebreo, Abadón, ooꞌulaka süka pütchi griego, Apolión. (Je tü pütchikat, “Oꞌunaikai wayuwaꞌin” maluꞌut.)
Keraaitpa jooluꞌu tü palajatkat müliaa ajütünakat sünainmüin tü wayuukolüirua nütüma Maleiwa. Otta isayülia piamasü sooꞌomüin.
Je niꞌyalajitpa joo wane aapieekai tü konneeta najapuluꞌusükat, taapüin wane pütchi müsü aka saaꞌin sünüiki wayuu yaa süꞌlatira tü makat aka suꞌuwa paaꞌa sünainkat tü aꞌajülee oorokot sütoutajee nümülatuꞌukat chi Maleiwakai.
Müsü nümüin chi aapiee aꞌyalajitkai tü konneetakat: “Anakaja müleka püsiwatüle napü na pienchishii aapiee kapükana atümaa chaa sotpaꞌa tü süchi miyoꞌusükat kanüliakat Eufrates”, müsü nümüin.
Süsiwatünakalaka napü na pienchishiikana aapiee süpüla noꞌutirüinjatüin saaꞌin maa aka süseꞌeruꞌuweematapünaain wayuu eekat saaꞌu mmakat. Ekeraajuushitüjüliꞌiya naya süpüla tia. Eꞌitaaushitüjülia tü juyakat, kashikat, je tü kaꞌikat naaꞌinrajatkat oꞌu.
Wattashaata maꞌi saalii surulaat amaajut ajütünakat jooluꞌu natüma na aapieekana süpüla noꞌutüinjatüin saaꞌin tü wayuukolüirua. Aküjünüsü tamüin sünain jerain naya, eetaashiijaꞌa maa aka “doscientos millones”.
Na surulaat amaajunakana teꞌrakana aaꞌin, eesü kachueera naaꞌintoꞌupünaa, eesü eekai ishoin maa aka suwarala siki, je eesü eekai wüitüin, je eesü eekai maloukatüin maa aka saaꞌin soꞌu “azufre”. Je shikii tü neꞌejenakalüirua, müsü aka saaꞌin shikii kannajapüt. Ojuittüsü siki saanüküluꞌujee sümaa sümüsain ooꞌulaka “azufre”.
Ouktüsü süseꞌeruꞌuweematapünaain wayuu eekat yaa saaꞌu mmakat sütüma tü ojuittakat saanüküluꞌujee. Tü oꞌutakat saaꞌin tü wayuukolüirua, shia tü sikikat, je tü sümüsainkat, je tü “azufrekat”.
Je süsi, müsü aka saaꞌin wüi. Kekiisü süpüla süchotüin tü wayuukolüirua. Pülasü maꞌi tü amakalüirua süpüla oꞌutaa saaꞌin wayuu süka saanükü je süka süsi.
Otta na wayuu ayatakana katüin oꞌu süchikijee tüü, mayaasüje neꞌrüin tü kasa mojusü alatakat, nnojoliishii naya ooꞌulaain suulia akumajaa tü namaleiwaseyaasükalüirua. Ayatshiꞌiya naya sünain aꞌwaajaa tü yolujaakalüirua. Ayatshiꞌiya naya sünain aꞌwaajaa tü namaleiwaseyaakat akumajuushikat süka ooro, süka pülaata, süka kachueera paira, süka ipa, je süka wunuꞌu. Naꞌwaajüin shia jaꞌitairü meꞌrüin kasa, jaꞌitairü maapüin pütchi, je jaꞌitairü makutulaain.
Je ayatshiꞌiya naya sünain oꞌutaa wayuwaꞌin, sünain eeꞌirajiraa ouutsü, sünain aꞌluwajirawaa akuaippaa sümaa wayuu jierü otta wane jierü nümaa wane toolo, je sünain oꞌuwajaa sükorolo wayuu.
Teꞌrakalaka wane aapieekaꞌiya pülashi maꞌi sünain nüshakatüin iipünaajee eejee Maleiwa. Je nüsheꞌin, müsü aka saaꞌin wane siruma. Eesü wane kaspolüin iipünaa sünain nikii. Otta nuꞌupünaa, müsü aka naaꞌin chi kaꞌikai. Otta nüsaꞌa, müsü aka saaꞌin süsaꞌa wane miichi eekai miyoꞌuin. Chuwatsü maꞌi.
Eesü wane karaloukta joꞌuuchon najapuluꞌu awastuushisü. Je tü nüsaꞌa nikialuꞌujeekat, niꞌitaain saaꞌu tü palaakat, je tü nüsaꞌa nipeꞌeruꞌujeekat, niꞌitaain saaꞌu mmakat.
Owoorulaashi nia emetut maa aka saaꞌin sulonüin wane kannajapüt. Je nuwoorulaapa, atüttaasü wane sütürüla juya akaratshitua.
Je taapapa tü sütürülakat juya, anaataashi taya süpüla tashajüinjatüin tü sümakat tü sütürülakat juya. Je wanaa maꞌi sümaa tia, taapakalaka wane pütchi chajee iipünaajee sünain maa tamüin: “Nnojo püshajüin tü aküjünüitpakat pümüin sütüma tü sütürülakat juya. Punujulaja süchiki”, müsü.
Otta chi aapiee teꞌrakai sünain shaꞌwatüin saaꞌu tü palaakat je saaꞌu tü mmakat, niyalerakalaka tü nütüna nikiakat chaa iipünaamüin sünain maa:
“Tamüshii paala jia: Alüꞌütsü jooluꞌu süpüla shikeraajüinjatüin nütüma Maleiwa tü naaꞌinrüinjattüjütkalia paala. Tamüsü tüü jümüin nuꞌupala Maleiwa chi matüjüinkai ouktaa, chi kakumalakai kasakat süpüshuaꞌaya chakat iipünaa, yaakat mmoluꞌu, je tü eekat shiroku palaakat.
Soꞌu tü kaꞌi niꞌyalajireetkat oꞌu konneeta chi waneeshia aapiee isayüikaꞌiya, nikeraajeerü chi Maleiwakai süpüshualeꞌeya tü kasa naaꞌinreetüjütkalia, maa aka nüküjüin paala namüin na nünüikimaajanakana, tü nnojotkat ayaawatünüin aaꞌu sütüma wayuu”, nümakalaka chi aapieekai.
Taapakalaka joo tü pütchikat süchikua chajee iipünaajee, tü taapakat paala, sünain maa tamüin: “Puꞌuna nünainmüin chi aapieekai shaꞌwatakai saaꞌu tü palaakat je tü mmakat, süpüla paapaainjatüin tü karaloukta jutatakat najapuluꞌu”, müsü tamüin.
Toꞌunakalaka nünainmüin chi aapieekai sünain tachuntüin nümüin tü karaloukta joꞌuuchonkot. Otta chi aapieekai, nümakalaka teꞌipajee: “Na, paapaapa, pikapan. Meerü aka saaꞌin mapa shia pikaaiwaꞌaya süka püsiain shia. Je pimiralapa shia, ishiraa meerü püleꞌeruꞌumüin”, nümakalaka tamüin.
Taapaakalaka tü karaloukta joꞌuuchonkot najapuluꞌujee chi aapieekai sünain teküin shia. Püsiasü maꞌi shia tekaaiwaꞌaya, maa aka saaꞌin mapa. Otta temiralapa shia, ishiraa müsü shia taleꞌeruꞌumüin.
Nümakalaka chi aapieekai tamüin: “Anakaja püküjale püchikua süchiki tü naaꞌinrüinjateetkat chi Maleiwakai naka na wayuu aluwataanakana natüma napüshua na sülaülashiikana mma saꞌakajee eꞌirukuukat süpüshua sainküinjee mmakat süpüshua”, nümakalaka tamüin.
Saapünakalaka tamüin wane koushat emiriijia. Je chi Maleiwakai, nümakalaka tamüin: “Puꞌuna chamüin Jerusalénmüin sünainmüin tü aꞌwaajüleekat taya, pimiriijaiwa tü aꞌwaajüleekat ooꞌulaka tü aꞌajüleekat. Je piyaawaja na wayuu chakana aꞌwaajüin taya.
Otta tü süpaatiasekat, nnojoleerü shia pimiriijain, süka saapünüin paala namüin na gentilekana, na anteenakana soꞌuweena wane kaꞌi süpüla napümüin saaꞌin tü wayuu suluꞌukat tü pueulokat soꞌu apünüin juya shiatapünaa, tü 1.260 kaꞌi.
Tajüteena piamashii tanüikimaajana süpüla oꞌunaa saꞌakamüin wayuu süpüla naküjainjatüin tanüiki sümüin suꞌunnaa tü 1.260 kaꞌi. Kaꞌlesü maꞌi nasheꞌin naꞌatüinjatkat saaꞌu mojuin maꞌi naaꞌin sütüma tü kasa taaꞌinrüinjatkat sümüin tü wayuukolüirua”, nümakalaka chi Maleiwakai tamüin.
Na piamashiikana nünüikimaajana, naya kayaawaseka tü piamasükat wunuꞌu “olivo” münakat ooꞌulaka tü piamasükat rampara suluꞌupüꞌükat tü aꞌwaajüleekat Maleiwa Aluwataakai saaꞌu wayuu süpüshua.
Je tü wayuu eekai suꞌuteein naaꞌin na nünüikimaajanakana, ajaꞌtteerü natüma süka siki ojuittakat naanüküluꞌujee. Meerü nütüma Maleiwa süpüshua eekai suꞌuteein naaꞌin.
Je eꞌitaanüshii naya nütüma Maleiwa süpüla nataꞌülüinjatüin tü juyakat suulia süꞌitüin sümaꞌinruꞌu naküjüin nünüiki. Je eꞌitaanüshii naya nütüma süpüla naꞌwanajaainjatüin tü süchikalüirua sünain ishain je süpüla najütüinjatüin ayuulii je müliaa sünainmüin wayuu sainküin mmakat eepünaakai jeratuain nachekakat.
Shiasa süchikijee kettaain naküjain nünüiki Maleiwa, eweeteechi chi wanülüü suluꞌujeejachikai tü Ishikat. Amutteechi naaꞌu na piamashiikana sünain ouktaleeinya naya nütüma, süka katsüin maꞌi nia noulia.
Süchikijee tia, napüteena naya palastüin yaa pülaasüpaꞌa suluꞌu tü pueulo müleꞌosükat, tü akachennakat aluꞌu paala chi Nasenyotsekai sünain wane wunuꞌu süpüla ouktaa. Na wayuu yaakana suluꞌu, müshii aka saaꞌin tü wayuukolüirua paala sümaiwa chajatkalüirua suluꞌu tü pueulokat Sodoma ooꞌulaka suluꞌu tü mmakat Egipto sünain eꞌrüliin wayumüin naya namüin na nüpüshikana Maleiwa.
Je soꞌu apünüin kaꞌi shiatapünaamüin, ayateena naya palastüin. Shiꞌrajaweena wayuu saꞌakajeejatü tü eꞌirukuukat süpüshua suluꞌujee mmakat süpüshua. Aꞌalijinneena naya suulia ojoitünaa.
Je tü wayuukolüirua sainküin mmakat süpüshua, emiꞌijaajeerü sümaa süsülajiraain kasa anasü süka ouktüinapain na piamashii nünüikimaajanakana Maleiwa müliapüꞌükana atüma wayuu sainküin mmakat süpüshua.
Shiasa süchikijee tü apünüinkat kaꞌi shiatapünaamüin, osoꞌiraasü naaꞌin na piamashiikana nütüma chi Maleiwakai. Mmotkalaka maꞌi tü wayuukolüirua shiꞌrapa na ouktüshiikana paala sünain shaꞌwashawalüin yaa pasanain nanain.
Je na piamashii nünüikimaajanakana Maleiwa, naapakalaka joo wane pütchi chajee iipünaajee sünain emetuluin maꞌi shia sünain maa namüin: “Jalaina yaa iipünaamüin”, sümakalaka namüin. Je wanaa sümaa eirakaashiin na naꞌünüükana namüin, ayaleraashii naya iipünaamüin noꞌupala saꞌaka wane siruma.
Akutkujaa müsia joo tü mmakat sümaa sujuttüin miichi wainma mmoluꞌumüin sütüma, waneesüwai sünainjee poloosü miichi suluꞌu tü pueulokat. Ouktüsü wayuu wainma sütüma, maa aka 7.000. Je na wayuu apütaakana sünain katüin noꞌu, eimolojooshii naya sütüma tü neꞌrakat je neeꞌiyatakalaka nujut chi Maleiwakai chakai iipünaa.
Keraaitpa jooluꞌu tü chiiruajatkat müliaa ajütünakat sünainmüin tü wayuukolüirua nütüma Maleiwa. Otta alüꞌütsü waneesia sooꞌomüinya.
Je niꞌyalajitpa joo wane aapieekai tü konneeta najapuluꞌusükat, eweetüsü sünüiki wane aapieeirua chajee iipünaajee eejee chi Maleiwakai sünain emetuluin maꞌi nanüiki sünain maa: “Naapaain jooluꞌu chi Maleiwakai nümaa chi Cristo Nüneekajalakai tü aluwatawaakat saaꞌu wayuu süpüshua. Aluwataajeechi jooluꞌu chi Maleiwakai waneepia süpüla kaꞌikat süpüshua”.
Je na piamakana shikii pienchimüin laülaayuu, na joyojoyotkana nümülatuꞌu chi Maleiwakai, ashakatüshii naya saaꞌujee tü neinasekat süpüla naꞌwachiraainjanain sünain naꞌwaajüin chi Maleiwakai.
Müshii naya nümüin: “Maleiwakalee, Aluwataakai Pülashikai maꞌi, shiimüin sünain eein pia maaꞌulu yaa, sünain eetüjülin pia sümaiwa, je sünain eeinjachin pia waneepia süpüla kaꞌikat süpüshua. Waapüin pümüin analuꞌut, süka puꞌttüin sünain aluwatawaa sümaa piiꞌiyatüin sümüin wayuu sünain piain laülaain.
Jashichisü maꞌi tü wayuu manoujainsatkalüirua sainküin mmakat süpüshua pümüin. Otta müsia jooluꞌu, piiꞌiyateerü sümüin wayuu süpüshua sünain jashichishaatain maꞌi pia saaꞌu naainjala. Antüitpa sükalia süpüla kasalajanainjatüin pütüma saainjala tü wayuu ouktüsükalüirua. Je ajaꞌtteena pütüma na wayuu oꞌutapüꞌükana saaꞌin wayuu sainküin mma. Je antüitpa sükalia süpüla puwalaajüinjanain na anoujashiikana pünain, na eekai neꞌnnaajünüin sütüma wayuu je eekai meꞌnnaajuuin. Awalaajüneena pütüma napüshua na eekai naꞌyataain pümüin saaꞌu kojutüin pünülia, maa aka na pünüikimaajanakana sümaiwa paala”.
Otta müsia jooluꞌu, ojutalaaitpa tü aꞌwaajüleekat chi Maleiwakai chakat iipünaa. Je chaa suluꞌu, jaꞌyashiitpa tü juraskeerü suluꞌupüꞌükat tü aꞌwaajüleekat Maleiwa yaa mmaluꞌu. Sümachetaakalaka shiyaa juya sümaa sütüttaain. Je akutkujaa müsia tü mmakat. Je aꞌita müsia tü juyakat sünain kayeeloin saaꞌu tü mmakat.
Eeꞌiyataasü jooluꞌu wane jierü chaa iipünaa sirumatuꞌu, ponosü maꞌi saaꞌin wayuu. Je tü süsheꞌinkat, müsü aka naaꞌin chi kaꞌikai. Je suupünaa suuꞌui, eeshi chi kashikai. Je sünain shikii, eesü wane kotse maa aka nakotse na sülaülakana mma, kanainsü poloo piammüin jolotsü.
Ipootsü shia. Aꞌyalajüsü maꞌi shia sütüma saalin tü joꞌuukot süka yapain süpüla jemeyulaa.
Eeꞌiyataasü jooluꞌu wane kasaya keemasü maꞌi chaa sirumatuꞌu, wane kayuushi miyoꞌushaata maꞌi sünain ishoin maꞌi nüta. Ponotooshi saaꞌin wayuu chiiꞌiya. Akaratshisü nikii je poloosü nuꞌuwa. Je saaꞌu tü akaratshisükat nikii, eesü kotse joꞌuuchen.
Nipitakalaka süseꞌeruꞌuweematapünaain tü jolotsükalüirua chajee iipünaajee süka nüsi yaa mmaluꞌumüin. Otta yaa mmaluꞌu, nüshaꞌwalaakalaka sümülatuꞌu tü jietkat shiiꞌiree nikeein chi süchonkai jemeipa.
Jemeyutkalaka jooluꞌu tü jietkat nümaa wane joꞌuu toolo. Chi joꞌuu anii jemein, eꞌitaaushitüjüꞌiya paala süpüla nuluwataainjacheechin saaꞌu wayuu sainküin mmakat süpüshua, sünain meꞌrujuinjachin amüin nia. Niweetapa chi süchonkai, asaajaanüshi nia nütüma Maleiwa chaa iipünaamüin süpüla chainjachin nümaa eere nuluwataain.
Suꞌluwataakalaka tü jietkat suluꞌumüin wane mma maaꞌinyatuuisü, tü yapatüjütkalia nütüma Maleiwa süpüla, eeinjatüle saaꞌinmajünüin soꞌu 1.260 kaꞌi.
Je eesü wane atkawaa chaꞌaya iipünaa eere chi Maleiwakai. Chi aapiee müleꞌoshikai kanüliakai Miguel je na aapiee nümaajanakana nütüma Maleiwa, atkaashii naya nümaa chi kayuushikai je sümaa tü aapiee nümaajatkalüirua. Otta nayakana, eejiraashii naya nümaa Miguel.
Otta chi kayuushikai je na nümaajanakana, ayamüluushi nütüma Miguel. Nujutüin naya chajee iipünaajee. Maleꞌejüinreesalii naya chamüin.
Chi kayuushi miyoꞌushaata ojutünakai nümaꞌanajee Maleiwa, nia chi wüi nümaiwajaikai, chi sülaülakai yolujaa kanüliakai Satanás, chi eꞌikeꞌerakai wayuu sainküin mmakat süpüshua. Ojutünüichipa nia yaa mmaluꞌumüin namaa na aapiee nümaajanakana.
Taapakalaka wane pütchi chajee iipünaajee sünain emetuluin maꞌi shia sünain maa: “Ekeraajeerü jooluꞌu tü naaꞌinrüinjatkat chi Maleiwakai süpüla nuꞌtteꞌerüinjanain na nüpüshikanairua. Sütüjaajeerü aaꞌu jooluꞌu wayuu süpüshua sünain niain pülashin süpüla aluwatawaa. Akaajaa Cristo chi Nüneekajalakai, oꞌttüichipa nia sünain aluwatawaa. Süka jamüin, nnojolichipa eein chi Yolujaakai nümülatuꞌu Maleiwa sünain eperulajaa waneepia nachiki na wawalayuukana soꞌukaꞌi je saꞌwai. Ajutünüichipa nütüma Maleiwa chajee nümaꞌanajee.
Je yaa mmaluꞌu sümaꞌaya, akanajuuichipa nia natüma na wawalayuukana sükajee tü nüshakat chi Anneetchonkai amülakat paala saaꞌu saainjala wayuu, je sükajee naküjain nachiki sünain noꞌtteꞌennüin nütüma Cristo. Nnojoliishii mmolüin seema oꞌutünaa aaꞌin sünainjee aküjaa nachiki sünain anoujaa nünain.
Je sükajee nujutünüichipain chi Yolujaakai, anakaja müleka talatüle waaꞌin wapüshua waya yaakana iipünaa nümaa Maleiwa. Otta müshiꞌiya jia kepiakana sainküin mmakat süpüshuaꞌale, müleꞌo maꞌi tü müliaa jiꞌreetkat, süka nujutünüichipain chi Yolujaakai jaꞌakamüin. Je jashichishaatashi maꞌi nia, süka nütüjaain saaꞌu sünain sülüꞌülüin nükalia süpüla ataꞌünnaa”.
Shiasa niꞌrapa chi kayuushikai sünain nujutünüin mmaluꞌumüin, nülojokalaka süchiirua tü jietkat jemeyulüitpakat nümaa chi joꞌuukai.
Shiasa tü jietkat, aapünüsü katünaa sümüin, maa aka saaꞌin warulapai, süpüla suwatüinjatüin nüpüleerua chi kayuushikai suluꞌumüin tü mma maaꞌinyatuuisükat, tü yapatüjütkalia nütüma chi Maleiwakai süpüla, eeinjatüle saaꞌinmajünüin soꞌu apünüin juya shiatapünaa.
Niasa chi kayuushikai, neetakalaka wane wüin miyoꞌu maꞌi, müsü aka saaꞌin süchi, süchiirua tü jietkat süpüla süsaapünaainjatüin sümaa.
Sükaaliijünakalaka tü jietkat sütüma tü mmakat, sujutalüin saanükü süpüla tü wüin neetakat chi kayuushikai.
Jashichishaatakalaka joo chi kayuushikai sümüin tü jietkat. Nuꞌunakalaka süpüla nütkaainjachin namaa na wane süchooinkana, na oonookana waneepia sümaa tü nuluwataakat anain chi Maleiwakai, na aküjakana nüchiki Jesús sümüin wayuu sünain niain Nasenyotsein.
Shaꞌwatüshi chi kayuushikai sotpaꞌamüin tü palaakat. Teꞌrakalaka wane wanülüü sünain nujuittaain shirokujee tü palaakat. Poloosü nuꞌuwa ooꞌulaka akaratshisü nikii. Eesü kotse joꞌuuchen sünain waneꞌewai sükua tü poloosükat nuꞌuwa. Je sünain waneꞌewai sükua tü akaratshisükat nikii, ashajünüsü wane anüliee airuꞌut nümüinjatü Maleiwa.
Je chi wanülüükai, müshi aka naaꞌin wane kalaira. Otta tü nuuꞌuikat, müsü aka saaꞌin suuꞌui jeesü. Otta tü naanükükat, müsü aka saaꞌin saanükü wane kannajapüt. Pülashi maꞌi nia nütüma chi kayuushikai. Je süka laülaain chi kayuushikai saaꞌu mmakat süpüshua, niꞌitaain chi wanülüükai süpüla aluwatawaa wanaa nümaa.
Je wane tü nikiikat chi wanülüükai, kasipalasü maa aka süsipala shikii wayuu eekai oꞌutuushin aaꞌin. Ooꞌulaka müsia tü wayuukolüirua sainküin mmakat süpüshua, ponüshi maꞌi saaꞌin chi wanülüükai süka katüin noꞌu süchikijee mayalii. Soonookalaka sümaa nünüiki.
Nasapainyoꞌukakalaka naya sünain naꞌwaajüin chi kayuushikai süka niꞌitaain chi wanülüükai süpüla aluwatawaa. Akaajaa nümüin chi wanülüükai sünain naꞌwaajüin nia sünain maa: “Nnojoishi eein wane makai aka naaꞌin chi wanülüükai sünain pülashin maꞌi. Nnojotsü jaraleerüin ayamülüin nia”, namakalaka.
Chi wanülüükai, ooꞌulaanüshi nütüma Maleiwa sünain aluwatawaa soꞌu apünüin juya shiatapünaamüin. Nuuꞌulaain sünain mojuin nünüiki nümüin je sünain pülain naaꞌin nuulia.
Mojukalaka nünüiki nümüin Maleiwa, sümüin tü aꞌwaajüleekat nia, je namüin napüshua na eekana nümaa chaa iipünaa. Airuꞌutsü maꞌi nünüiki nümüin waneepia.
Ooꞌulaanüshi nütüma Maleiwa sünain aluwatawaa saaꞌu eꞌirukuukat süpüshua sainküin mmakat süpüshua. Otta na nüpüshikana Maleiwa, ayamütshii naya nütüma chi wanülüükai süka nuuꞌulaanüin nanain.
Aꞌwaajünüshi chi wanülüükai sütüma wainma wayuu sainküin mmakat, tü nnojotkat ashajünüin anülia suluꞌu tü karaloukta kaluꞌukot nanülia na wayuu eeꞌiranajaakana aaꞌin nütüma chi Anneetchonkai oꞌutinnakai aaꞌin, chi eetüjüikaꞌiya achiki sükumajaiwaꞌaya tü mmakat sünain ouktajachin.
Tayakai Juan, tamüshii paala jia: Müleka kapürale jaaꞌin tanüiki, anasü jülüjüle jaaꞌin pütchikat tüü:
Chi eekai eꞌitaaushin nütüma Maleiwa süpüla püreesaa, püreeseechi. Chi eekai eꞌitaaushin nütüma süpüla oꞌutinnaa aaꞌin, oꞌutüneechi aaꞌin. Je sükajee tia, jia anoujashiikana jüpüshua, anakaja müleka jüchecherüle jaaꞌin sünain anoujaa suꞌunnaa tü müliaa jiꞌrakat.
Teꞌrakalaka joo wane wanülüꞌüya sünain nujuittaain shiinaluꞌujee tü mmakat. Piamasü nuꞌuwa joꞌuuchen maa aka saaꞌin nuꞌuwa wane anneetchon. Otta emetutsü maꞌi nünüiki sünain nuwoorolooin, maa aka saaꞌin nünüiki wane kayuushi.
Eꞌitaanüshi chi wanülüü antüshikai nütüma chi palajachikai wanülüü süpüla nükaalinjüinjachin nia sünain aluwatawaa. Aluwataanüsü tü wayuu manoujainsatkalüirua nütüma chi chiiruajachikai wanülüü sainküin mmakat sünain süsapainyoꞌukainjatüin shia sümaa suꞌwaajüin chi palajachikai wanülüü, chi katakai oꞌu süchikijee mayalii.
Naaꞌinrüin chi chiiruajachikai wanülüü wainma kasa maa aka tü nütüjakat apüleerua Maleiwa nümüiwa, tü ponokat saaꞌin wayuu, maa aka nujutüin siki chajee iipünaajee yaa mmaluꞌumüin suꞌupala wayuu wainma.
Je tü kasa naaꞌinrakat, naaꞌinrüin süpüla kojutüinjachin sütüma wayuu chi palajachikai wanülüü. Je chi chiiruajachikai wanülüü, niꞌikeꞌerüin tü wayuu manoujainsatkalüirua sainküin mmakat. Nuluwataain na wayuukana sünain akumajaa niyaakua chi palajachikai wanülüü süpüla kojutüinjachin nia natüma, chi kasipalakai nikiinain süka wane chajaruuta. Aꞌwaajünüshi nia natüma na wayuukana süka katüin noꞌu süchikijee tü kasipalakat atüma.
Chi chiiruajachikai wanülüü, ooꞌulaanüshi nütüma Maleiwa sünain naapüinjatüin kataa oꞌu sümüin niyaakua chi palajachikai wanülüü je süpüla saashajaainjatüin. Otta süpüshua tü wayuukolüirua eekai nnojolüin suꞌwaajüin tü ayaakuaakat, oꞌutinna aaꞌin nütüma.
Aluwataanüsü tü wayuukolüirua süpüshualeꞌeya nütüma chi chiiruajachikai wanülüü süpüla shiꞌitaanajatüin wane jeerü sünain tü najapü nekiakat je neꞌipoꞌunain shiale. Eꞌitaanajatü tü jeetkat sünain wayuu süpüshua, sünain wayuu eekai kojutüin, sünain eekai mojutüin, sünain eekai washinnuuin, sünain eekai müliain, sünain wayuu eekai achepchieein, je sünain wayuu eekai laülaain sümüiwa.
Je chi eekai nnojolüin niꞌitaanüin anain tü jeetkat, nnojoleerü taashin nüpüla oikkaa je ayalajaa wane kasa. Je tü jeerü eꞌitaanakat sünain tü wayuukolüirua, shia nünülia chi palajachikai wanülüü ooꞌulaka wane “número” shiyaawase.
Tamüshii paala jia: Tü nejeetsekat chi palajachikai wanülüü, 666. Kasataalejese kekiin jia süpüla jiyaawatüinjatüin saaꞌu kasain kayaawasein tü nünumerosekat. Shiyaawasesaꞌa shia nünülia wane wayuu.
Eirakaataalasü joo taaꞌin iipünaamüin. Teꞌrataalakalaka joo chi Anneetchonkai shaꞌwatüin chaꞌaya saaꞌu tü wutai kanüliakat Sion sümaa wayuu watta saalii, maa aka 144.000 wayuu. Naya na ashajünakana eꞌipoꞌunain nünülia chi Anneetchonkai je nünülia chi Nüshikai.
Taapakalaka joo wane eeꞌirajaa chajee iipünaajee müsü aka saaꞌin suꞌlotüin süchi eekai müleꞌoin, müsü aka saaꞌin sütürüla juya eekai emetuluin, müsü aka saaꞌin shiꞌira wane “arpairua” atalejuushi.
Je tü wattakat saalii wayuu, ashaꞌwalaashii naya nümülatuꞌu chi joyotüshikai saaꞌu tü einaseekat, je namülatuꞌu na pienchishii katoꞌuchiikana, je namülatuꞌu na piamakana shikii pienchimüin laülaayuu. Neeꞌirajüin wane jayeechi jeket. Naya namüiwa atüjaka eeꞌirajaa tü jayeechikat süka nayain taashiinapain nütüma Maleiwa suulia naainjala saꞌakajee wayuukot süpüshua.
Naya na nnojoliikana yarüttüin aaꞌin sütüma amaꞌüjawaa sümaa jieyuu. Wulesü naaꞌin, süka ichein naya waneepia nünain chi Anneetchonkai sooꞌopünaa tü alatakat namüin. Je saaꞌu taashiinapain naya nütüma Maleiwa saꞌakajee wayuu, keeꞌireesü naaꞌin süpüshua tü nüchekakat napüleerua je tü nüchekakat chi Anneetchonkai napüleerua.
Matüjüinsalii aküjaa alawaa, lotüsü nakuaippa nuꞌupala Maleiwa.
Teꞌrakalaka wane aapiee waawatüin iipünaa sirumatuꞌupünaa. Eꞌitaaushi nia süpüla aküjaa sümüin wayuu nünüiki chi Maleiwakai, tü pütchi shiimüinkat süpüla kaꞌikat süpüshua. Nüküjainjatü shia sümüin eꞌirukuukat süpüshua sainküin mmakat süpüshua.
Nümakalaka sünain emetuluin maꞌi nünüiki: “Anakaja kojutule jütüma chi Maleiwakai sümaa juꞌwaajüin nia, süka sülüꞌülüin nükalia sünain süsalainjatüin saainjala wayuu nütüma. Anakaja müleka jüsapainyoꞌukale jia nümülatuꞌu sünain jiiꞌiyatüin nümüin nujut, süka niain kakumalain kasakat süpüshua chaꞌaya iipünaa, je süka niain kakumalain tü mmakat je tü palaakat ooꞌulaka tü suꞌwüirakalüirua wüin”, müsü nünüiki chi aapieekai.
Eeꞌiyataataalashi jooluꞌu wane aapieekaꞌiya sünain maa: “Ajuttamaateerü jooluꞌu tü pueulo kanüliakat Babilonia, kojutpüꞌükat sütüma wayuu. Na kepiakana chaꞌaya, kaainjaralii napüshua. Nayouktüin chi Maleiwakai süpüla oꞌunaa süchiirua tü maleiwayaasükat natüma. Je naainjirapüꞌüin kasa mojusü tü wayuukolüirua sainküin mmakat süpüshua süka tü maleiwayaasükat”, nümakalaka.
Eeꞌiyataataalashi joo wane aapieekaꞌiya. Emetutsü maꞌi nünüiki sünain maa: “Chi wayuu eekai nüsapainyoꞌukain sümaa nuꞌwaajüin chi palajachikai wanülüü, chi kasipalakai nikiinain, ooꞌulaka nuꞌwaajüin tü niyaakuakat sümaa kanain tü nejeetsekat niꞌipoꞌunain ooꞌulaka najapünain shiale,
süsaleechi nia nütüma Maleiwa. Jashicheechi maꞌi chi Maleiwakai namüin na wayuu aaꞌinrakana tia. Müliashaateena naya nütüma. Ojutüneena naya nütüma Maleiwa soꞌumüin tü siki kaꞌakakat ‘azufre’. Mülieena maꞌi naya sütüma tü sikikat noꞌupala na aapiee eekana nümaa Maleiwa je nuꞌupala chi Anneetchonkai.
Eꞌreena naya müliaa waneepia soꞌukaꞌi je saꞌwai. Müiria moyokojooin tü siki müliakat atüma naya”, nümakalaka chi aapieekai.
Tamüshii paala jia anoujashiikana, jia oonookana waneepia sümaa tü nuluwataakat anain Maleiwa, jia ichekana nünain Jesús: Anakaja müleka jüchecherüle jaaꞌin sünain anoujaa. Jiyaawata saaꞌu sünain süsaleenain maalü nütüma Maleiwa naainjala na kaainjaraliikana.
Taapakalaka jooluꞌu wane pütchi chajee iipünaajee sünain maa tamüin: “Püshaja tüü: Noꞌujee kaꞌikai chii, anataꞌaleeshijaꞌa maꞌi chi wayuu ouktakai sünain anoujaa nünain chi Senyotkai”, müsü tamüin. Otta nünüiki chi Naaꞌinkai Maleiwa: “Shiimain maꞌi tia. Eemeraajeena naya suulia tü müliaakat. Je nnojoleerü motüin taaꞌin tü kasa anasü naaꞌinrapüꞌükat kataiwaꞌaya noꞌu”, müshi.
Eirakaataasü joo taaꞌin iipünaamüin. Teꞌrataalakalaka wane siruma kasuusü je wane wayuu joyotüin saaꞌu. Eesü wane kotse ooroleꞌeya sünain nikii ooꞌulaka wane rüi najapuluꞌu, oꞌyonoojia pünajüt, kasasü maꞌi.
Nujuittaakalaka wane aapiee suluꞌujee tü aꞌwaajüleekat Maleiwa. Nuꞌwaatakalaka nümüin chi joyotüshikai saaꞌu tü sirumakat sünain maa nümüin: “Anakaja puꞌunüle jooluꞌu sünain pajapuluꞌuin tü rüikat, süpüla pükotchajüinjatüin tü wayuukolüirua, maa aka sükotchajünüin tü pünajütkat. Süka jamüin, keraaitpa sükalia süpüla okotchajünaa sainküinjee mmakat süpüshua”, nümakalaka chi aapieekai nümüin.
Je chi joyotüshikai saaꞌu tü sirumakat, oꞌyonoojoo müshia nia sümaa nükotchajüin shia sainküinjee mmakat.
Nujuittaakalaka joo wane aapieekaꞌiya suluꞌujee tü aꞌwaajüleekat. Kajapuluꞌutaashia chiiꞌiya rüi oꞌyonoojia pünajüt, kasasü maꞌi.
Otta wane aapieekaꞌiya, chi aaꞌinmajüikai siki saaꞌukat tü aꞌajülee suluꞌukat tü aꞌwaajüleekat, nujuittaakalaka süꞌütpaꞌajee tü aꞌajüleekat. Nümakalaka sünain emetuluin nünüiki nümüin chi aapiee kajapuluꞌukai tü rüikat: “Paapaa pümata tü pürülia kasakat maꞌi. Puꞌuna pükotchajaiwa tü wayuukolüirua, maa aka sütpajünüin uuwa, süka jamüin, keraaitpain sükalia süpüla okotchajünaa sainküinjee mmakat süpüshua”, nümakalaka nümüin.
Nükotchaja nümüsia chi aapieekai tü manoujainsatkalüirua sainküinjee mmakat. Nuꞌutüin saaꞌin anouipaꞌamüin suulia tü pueulokat. Amülakalaka tü nashakat na wayuukana, na wayuu süsalashiikana naainjala nütüma Maleiwa. Palantüsü süpaꞌapünaa tü mmakat maa aka saaꞌin süchi. Süsaꞌwatüin maa aka 300 “kilómetro”. Otta sükaꞌlein saaꞌu mmakat, shiꞌiyeinsepünaasü wane ama.
Eeꞌiyataasü jooluꞌu wane kasa chaa iipünaa sirumatuꞌu, ponüsü maꞌi saaꞌin wayuu. Akaratshishii aapieeirua yapashii süpüla ajütaa akaratshisü müliaa sünainmüin wayuu. Je süjütünapeena süpüshua, keraajeerü tü naaꞌinrüinjatkat chi Maleiwakai sümüin tü wayuukolüirua süsala saainjala.
Teꞌrakalaka joo wane kasa jamatüin müsü aka saaꞌin palaa, jorottüsü maꞌi maa aka saaꞌin wane rouya. Chuwatüsü maꞌi süpaꞌapünaa müsü aka suwarala siki. Teꞌrakalaka joo na wayuu eekai nayouktüin aꞌwaajaa chi wanülüü kasipalakai nikiinain, eekai nayouktüin aꞌwaajaa tü niyaakuakat, eekai nayouktüin eꞌitaanüin anain sünumerose tü nünüliakat süka noonooin nümaa Jesús. Shaꞌwashawatshii naya sotpaꞌa tü palaakat sünain kajapuluꞌuin waneꞌewai nakua wane “arpa” naapajala Maleiwa namüin.
Eeꞌirajüshii naya wane jayeechi kojutkai atüma chi Anneetchonkai, maa aka saaꞌin tü jayeechi kojutkat atüma chi Maleiwakai sümaiwa paala nütüma Moisés, chi aꞌyataapüꞌükai nümüin Maleiwa, sünain müin nanüiki: “Maleiwakalee, pia chi Aluwataakai Pülashikai maꞌi, waꞌwaajüin pia süka alanaꞌaleein maꞌi pia sünain anain tü paaꞌinrakat. Pia Aluwataakai saaꞌu wayuu sainküin mmakat süpüshua, je lotüsü maꞌi pukuaippa sünain paaꞌinrüin tü anasükat waneepia sümüin wayuu.
Maleiwakalee, kojuteechi pia sütüma wayuu süpüshua je naꞌwaajeechi pia süka waneeshinya piain maainjalain. Shiimüin sünain sünteerüin tü wayuukolüirua pünainmüin sainküinjee mmakat süpüshua, süpüla nasapainyoꞌukain pümülatuꞌu sünain naꞌwaajüin pia, süka neꞌrüin tü kasa lotüsü paaꞌinrakat”.
Shiasa süchikijee tia, teirakaakalaka chaa iipünaa. Teꞌrakalaka suluꞌupünaa tü aꞌwaajüleekat Maleiwa sünain jutatüin tü paü shiinaluꞌusükat.
Najuittaakalaka na akaratshishiikana aapiee suluꞌujee tü aꞌwaajüleekat sünain yapain süpüla ajütaa tü akaratshisükalüirua müliaa sünainmüin wayuu. Wulejashaatasü maꞌi nasheꞌin, wane kuluulu kanüliasü “lino” sünain chinatüin shia. Je naluuwainpünaa, eesü wane kuluulu ooroleꞌeya.
Je wane na pienchishii katoꞌuchiikana, naapakalaka wane iita ooroleꞌeya namüin waneꞌewai nakua na akaratshishiikana aapiee. Kaluꞌusü nüꞌürüla chi Maleiwakai matüjainkai ouktaa süliainjatkat wayuu süsala saainjala.
Je tü aꞌwaajüleekat, warattuuisü maꞌi süka eein chi Maleiwa Pülashikai maꞌi suluꞌu. Isasü süchiki shikerolüin wayuu suluꞌumüin tü aꞌwaajüleekat waneꞌereꞌeya shikeraajapa tü akaratshisükalüirua müliaa ajütünajatkat sünainmüin wayuu natüma na akaratshishiikana aapiee.
Taapakalaka joo wane pütchi emetutsü maꞌi suluꞌujee tü aꞌwaajüleekat chaa iipünaa sünain maa namüin na akaratshishiikana aapiee: “Juꞌuna jumata jiꞌyotoiwa saaꞌu wayuu süpüshua sainküin mmakat tü müliaa suluꞌukot tü akaratshisükat iita, tü naashichinkat chi Maleiwakai”, sümakalaka.
Nuꞌunakalaka chi palajachikai aapiee sünain niꞌyotüin tü suluꞌukat tü iita najapulujutkat saaꞌu wayuu sainküin mmakat süpüshua. Je na wayuu kanainkana nejeetse chi wanülüükai, na eekai naꞌwaajüin tü niyaakuakat, eweetüsü nanain wane yooi kajükat atüma maꞌi nata sümaa alin maꞌi namüin.
Oꞌyototoojoꞌo jooluꞌu chi wane aapieekaꞌiya tü suluꞌukat tü iita najapulujutkat saaꞌu tü palaakat. Ishalaa müsia tü palaakat sütüma, müsü aka saaꞌin nüsha wane müliashii. Ouktakalaka süpüshua tü sheꞌekat palaa sütüma.
Oꞌyototoojoꞌo jooluꞌu chi wane aapieekaꞌiya tü suluꞌukat tü iita najapulujutkat saaꞌu tü süchikalüirua je tü suꞌwüirakalüirua wüin. Ishalaa müsia tü wüinkat sütüma.
Taapakalaka joo nünüiki chi aapiee aaꞌinmajüikai tü wüinkat süpüshua sünain maa: “Pia Maleiwa Maainjalasaikai. Eeshi pia maaꞌulu yaa, eetüjüꞌiya pia sümaiwa. Anasü tü paaꞌinrakat jooluꞌu sünain kasalajanain naainjala na wayuukana pütüma namüin.
Süka jamüin, amülasü nasha na püpüshikana je na pünüikimaajanakana natüma. Je jooluꞌu, püsirüinjana naya isha süka kaainjalainjaꞌa naya puulia”.
Taapakalaka wane pütchi niꞌipajee chi aapieekai eejee tü aꞌajüleekat sünain maa: “Maleiwakalee, pia Aluwataakai Pülashikai maꞌi, shiimüin sünain lotüin maꞌi pukuaippa jooluꞌu sünain kasalajanain naainjala na wayuukana namüin pütüma”.
Oꞌyototoojoꞌo jooluꞌu chi wane aapieekaꞌiya tü suluꞌukat tü iita najapulujutkat naaꞌu chi kaꞌikai. Kooꞌomüin müsia naaꞌira chi kaꞌikai nütüma Maleiwa süpüla jotüinjatüin tü wayuukolüirua sütüma tü nuchuwalakat.
Ishakalaka maꞌi nata na wayuukana nütüma chi kaꞌikai süka jaꞌin maꞌi. Mojukalaka nanüiki nümüin Maleiwa, süka nüjütüin tü müliaakat nanainmüin. Je nnojoliishii ooꞌulaain suulia naainjala süpüla naꞌwaajüin Maleiwa.
Oꞌyototoojoꞌo jooluꞌu chi wane aapieekaꞌiya tü suluꞌukat tü iita najapulujutkat saaꞌu tü einasee eere nuluwataain chi wanülüükai. Epiyuushijaa müsia eere kepiain na aꞌwaajakana nia. Je kooꞌomüinsü maꞌi namüin na wayuukana müliaa.
Mojukalaka maꞌi nanüiki nümüin chi Maleiwa chakai iipünaa süka müliain maꞌi naya saalii tü yooi nanainkat, otta nnojoliishii naya ooꞌulaain suulia noonooin sümaa nünüiki chi wanülüükai.
Oꞌyototoojoꞌo jooluꞌu chi wane aapieekaꞌiya tü suluꞌukat tü iita najapulujutkat saaꞌu tü süchi miyoꞌusükat kanüliakat Eufrates. Oosojoo müsia tü wüinkat süpüla anashinjatüin alataa napüleerua na sülaülashiikana mma chajeꞌewaliikana wiinnaa.
Teꞌrakalaka wane apünüinsüirua yolujaa sünain müin aka saaꞌin eperüꞌüi, ojuittüsü wane naanüküluꞌujee chi kayuushikai, ooꞌulaka wane naanüküluꞌujee chi palajachikai wanülüü, chi kasipalakai nikiinain, ooꞌulaka wane naanüküluꞌujee chi chiiruajachikai wanülüü, chi eꞌikeꞌerüikai wayuu.
Je na apünüinshiikana yolujaa, nountüin naaꞌinrüin kasa, maa aka tü nütüjakat apüleerua Maleiwa nümüiwa, shiiꞌiree sünoujeein wayuu tü alawaa naküjakat sümüin. Oꞌunüshii na yolujaakana nanainmüin napüshua na sülaülashiikana mma süpüla nakotchajiraain na wayuu namaajanakana süpüla atkawaa nümaa chi Maleiwa Pülashikai maꞌi soꞌuweena tü kaꞌi kasalajaneetkat oꞌu saainjala wayuu sümüin.
(Tayakai Juan, tamüshii paala jia: Müsü nünüiki chi Wasenyotsekai Jesucristo: “Jalia jia suulia motojüin jaaꞌin sünain teitaainjachin tachikua. Maa aka matüjaajuuin naaꞌu joujaleechin nüntüin wane kaꞌruwarai, akaweechia tayakai tantapa. Je soꞌu kaꞌikat tia, talateechi maꞌi taya nümaa chi eekai eein naaꞌin tapüla sünain naaꞌinrüin waneepia tü tachekakat nüpüleerua. Nnojoleechi japülin nia tantapa”, nümakalaka.)
Nakotchajinnakalaka na sülaülashiikana mma, je na wayuu namaajanakana, natüma na yolujaakana suluꞌumüin wane mma kanüliasü süka pütchi hebreo, Armagedón.
Oꞌyototoojoꞌo jooluꞌu chi chiiruajaikai aapiee tü sulujutkat tü iita najapulujutkat yaa iipünaapünaa. Shiweetakalaka joo nünüiki Maleiwa emetut maꞌi suluꞌujee tü aꞌwaajüleekat eere nia joyotüin saaꞌu tü niinasekat, sünain maa: “Kettaaitpa tatüma tü müliaakat süpüshua”, müshi nia.
Sümachetaakalaka shiyaa juya sümaa sütüttaain sünain emetuluin maꞌi. Akutkujaa müsia tü mmakat. Nnojotsü eewaajüin paalainka otta nnojotsü aapünaajünüin sütüma wayuu yaa saaꞌu tü mmakat süchiki eekai müin aka tüü.
Je sükutkujaapa tü mmakat, ojunnajaasü mmoluꞌumüin tü pueulokalüirua sainküin mmakat süpüshua. Otta tü pueulo müleꞌosükat kanüliakat Babilonia, awakajaasü sünain apünüinsü süꞌülia. Süka jamüin, sotüsü naaꞌin chi Maleiwakai naainjala na kepiakana suluꞌu. Üttashaatasü maꞌi naaꞌin chi Maleiwakai nooꞌomüin. Süsalashiikalaka naya nütüma.
Je sükajee sükutkujaain tü mmakat, amouktaasü tü uuchikalüirua süpüshua. Ooꞌulaka tü mmakalüirua pasanainsükat sünain palaa, emerojoosü shiinaluꞌumüin.
Aꞌita müsia tü juyakat sünain kayeeloin saaꞌu wayuu. Müleꞌoyuu maꞌi tü shiyeeloinkat, maa aka pienchi shikii jaꞌralimüin “kilo” saawain. Otta na wayuukana, mojusü nanüiki nümüin Maleiwa süka müliashaatain maꞌi naya sütüma tü ajütünakat nanainmüin.
Nüntakalaka tanainmüin wane aapiee naꞌakajee na akaratshishiikana aapiee kajapuluꞌukana iita sünain nümüin tamüin: “Jalaichi yaamüin teeꞌiyataiwa pümüin tü naaꞌinrüinjatkat chi Maleiwakai süpüla süsalainjatüin nütüma tü wayuu maaꞌinsatkat maꞌi, tü jierü joyotokot sotpaꞌa süchi wainma.
Na aluwataashiikana sainküin mmakat süpüshua, kaainjalashii naya süka nashatüin tü kasa mojusü saaꞌinrakat tü jietkat. Akaajaa tü manoujainsatkalüirua sainküin mmakat, kaainjalashii sünain nashatüin tü kasa mojusü saaꞌinrakat, süka saainjirapüꞌüin naya kasa mojusü”, nümakalaka chi aapieekai tamüin.
Shiasa mapa tia, nuꞌunitkalaka taya chi aapieekai süpümüin wane isashii sünain naꞌanaain taya chi Naaꞌinkai Maleiwa. Teꞌrakalaka saaꞌin wane jierü joyotüin naaꞌu wane wanülüü ishotoi. Je chi wanülüükai, akaratshisü nikii ooꞌulaka poloosü nuꞌuwa. Je nütoutajee süpüshua, ashajünüsü wane anülieeirua airuꞌut nümüinjatü Maleiwa.
Je süsheꞌin tü jietkat, jepisiiyaa je ishosü. Kanainsü ooro, tuꞌuma ooꞌulaka kaaꞌürüi. Je yaa sajapuluꞌu, eesü wane iita ooroleꞌeya, piratsü maꞌi tü kasa mojusü saaꞌinrapüꞌükat.
Eesü wane ashajuushi yaa shiꞌipoꞌunain. Shia tü sünüliakat, matüjaajuu aaꞌulu jamaluꞌulüin. Müsü tü ashajuushikat mayaa: “Babilonia, tü pueulo kojutkat sütüma wayuu, tü shiikat süpüshua wayuu maaꞌinsat, tü shikiisükat kasa mojusü saaꞌinrakat wayuu sainküin mmakat”.
Patatsü maꞌi taaꞌin teꞌrapa tü jietkat, süka talatüin maꞌi saaꞌin saaꞌu suꞌutüin naaꞌin na anoujashiikana nünain Maleiwa saaliijee ichein naya nünain Jesús.
Nümakalaka chi aapieekai tamüin: “¿Jamüsü patatakaꞌa paaꞌin sütüma tü jietkat je nütüma chi wanülüü akaratshisükai nikii je poloosü nuꞌuwa? Taküjeerü jooluꞌu pümüin sünain kasasüin wayuu tü jietkat otta chi wanülüü sheꞌejenakai.
Chi wanülüü piꞌrakai aaꞌin, katoꞌuchi nia paala. Je müshia maaꞌulu yaa, ouktüshi. Otta soꞌu palitchon kaꞌi, ojuitteechi suluꞌujee tü Ishikat. Je süchikijee, ojutüneechi saꞌakamüin tü siki matüjüinsatkat ayokujawaa. Je na wayuu manoujainsaliikana sainküin mmakat, poneechi maꞌi naaꞌin chi wanülüükai neꞌrapa nujuittüin suluꞌujee tü Ishikat sünain katüichipain noꞌu. Naya na nnojoliikana ashajünüin anülia suluꞌu tü karaloukta kaluꞌukot nanülia na wayuu eeꞌiranajaakana aaꞌin nütüma Maleiwa, na eetüjüliikana anülia suluꞌu tü karaloukta sükumajaiwaꞌaya tü mmakat.
“Tamüshi paala pia: Kasataalejese kekiin pia süpüla piyaawatüinjatüin saaꞌu kasain kayaawasein chi wanülüükai. Tü akaratshisükat nikii, shiyaawase akaratshisü namüna joyotokot aaꞌu tü jietkat.
Otta shiyaawase shiaꞌaya wane akaratshisü aluwataasüirua. Na jaꞌraishiikana, maaꞌulu yaa, nnojoishii aluwataain süka ouktüinapain naya. Ooꞌulaka wane, nia chi aluwataakai maaꞌulu yaa. Ooꞌulaka chi wane, meweetüinyüꞌiya süpüla aluwatawaa. Otta niweetapeena, aluwataweechi neꞌe motsoꞌo.
Otta müshia nüchikijee, aluwataweechi wane napüshi na akaratshishiikana. Nieechi chi wanülüü katakai oꞌu paala, chi ouktakai maaꞌulu yaa, chi ojuittinneechikai süpüla ojutünüinjachin mapeena saꞌakamüin tü siki matüjüinsatkat ayokujawaa.
“Je tü poloosükat nuꞌuwa piꞌrakat, nayaawase polooshii wayuu aluwataashii. Nnojoyülii oꞌttüin sünain aluwatawaa. Otta eꞌitaaneena naya mapeena süpüla aluwatawaa nümaa chi wanülüükai soꞌu palit kaꞌi neꞌe.
Wanaaweerü naaꞌin na polooshiikana sünain jüüjüüin naya nümüin chi wanülüükai.
Niasa chi wanülüükai ooꞌulaka na polooshiikana aluwataashii, atkaajeena nümaa chi Anneetchonkai je na eekana nümaa. Otta chi Anneetchonkai, nüyamüleena naya. Süka jamüin, pülashi maꞌi nia, chi kanüliakai chi Senyotkai Aluwataakai Pülashikai. Na eekana nümaa, naya na neenakakana, na nüneekakana, na ichekana nünain”, nümakalaka chi aapieekai tamüin.
Je nümakalaka joo tamüin chi aapieekaꞌiya: “Tü süchikalüirua eere joyotüin tü jierü maaꞌinsatkat, shiyaawase wayuu eekat sainküin mmakat süpüshua je eꞌirukuukat süpüshua.
Otta chi wanülüükai je na polooshiikana aluwataashii, najaꞌttirüin tü pueulo kaainjaratkat kayaakuakat tü jietkat. Naꞌluwateerü süpüshua kasa suluꞌujee tü pueulokat. Yüütüüjeerü maꞌi natüma. Je malaꞌaleejeeria shia natüma sümaa naꞌajeerüin.
“Nikeraajüinjatü Maleiwa tü naaꞌinrüinjattüjütkat naka na wayuukana. Tü naaꞌinreetkat na polooshiikana aluwataashii sünain jüüjüüin naya nümüin chi wanülüükai, aleinjatü nütüma Maleiwa namüin. Aluwataajeena naya nümaa chi wanülüükai kettaaleepaꞌaya tü naaꞌinrüinjatkat chi Maleiwakai.
Je tü jierü piꞌrakat, shiyaawase tü pueulo müleꞌosükat, tü kapümüinkat naaꞌin napüshua na sülaülashiikana mma sainküin mmakat süpüshua”.
Shiasa süchikijee tia, teꞌrakalaka wane aapieekaꞌiya sünain nüshakatüin chajee iipünaajee. Müleꞌoshi sünain aluwatawaa chaa iipünaa. Warattuuisü tü mmapaꞌakat nütüma süka nüntüshin nümaꞌanajee Maleiwa.
Owoorolaashi nia sünain emetuluin nünüiki sünain maa: “Ajuttüsü tü pueulo kanüliakat Babilonia, tü kojutkat sütüma wayuu manoujainsat. Yüütüꞌüleesia shia. Shipiasü yolujaa neꞌe, je shipiasü wuchii eekai nülerajüin Maleiwa.
Na kepiapüꞌükana chaꞌaya, kaainjaralii napüshua. Nayouktüin chi Maleiwakai süpüla oꞌunaa süchiirua tü maleiwayaasükat natüma. Je naainjirapüꞌüin kasa mojusü tü wayuukolüirua sainküin mmakat süpüshua süka tü maleiwayaasükat. Na aluwataashiikana sainküin mmakat süpüshua, kaainjalashii naya wanaa namaa na kepiakana chaꞌaya suluꞌu tü pueulokat. Je na oikkaaliikana sainküinjee mmakat süpüshua, washinnuushii naya sünainjee tü shiyalajakat tü wayuu suluꞌukot tü pueulokat noulia”.
Taapakalaka joo nünüiki Maleiwa chajee iipünaajee: “Jia tapüshikana, jujuitta jumaala chajee suluꞌujee tü pueulokat Babilonia, süpüla nnojoliinjanain jaaꞌinrüin tü kasa mojusükot makat aka tü saaꞌinrakat tü wayuukolüirua chaꞌaya, je süpüla nnojoliinjanain süsalain jia wanaajiraa sümaa süka tü müliaa antajatkat sünainmüin saaliijee saainjala.
Wattairü maꞌi saalii tü saainjalakat toꞌupala. Shiimüin sünain nnojolüin motüin taaꞌin tü kasa mojusü saaꞌinrakat.
Anakaja müliale jooluꞌu tü pueulokat saaliijee saainjirapüꞌüin kasa mojusü tü wayuukolüirua sainküin mmakat süpüshua. Anakaja müleka sülataleere müliaa sümüin saaliijee tü kasa mojusü saaꞌinrapüꞌükat sümüin wayuu.
Maa aka kooꞌomüinpüꞌüin talataa sümüin sütüma tü suwashirüinkat, anakaja müleka kooꞌomüinre jooluꞌu mojuu aaꞌin sümüin. Aꞌwaataapüꞌüsü shia suluꞌu sukuaippa sünain maa: ‘Talatüsü maꞌi taaꞌin maa aka wane sülaüla mma, nnojotsü müinya aka taya saaꞌin wayuu oukta aꞌwayuuset mojukat aaꞌin waneepia’.
Saalinjee tü saainjalakat, antalaa meerü müliaa sünainmüin. Je sütüma tü müliaakat, mojeerü maꞌi saaꞌin tü wayuukolüirua chaꞌaya süka ouktüin süpüshi je süka alin jamü. Ajaꞌlajaa meeria washirüükat sütüma. Taꞌajireerü suulia süka pülashin maꞌi tayakai chi Maleiwakai süsalakai atüma saainjala”.
Je na aluwataashiikana sainküin mmakat süpüshua, na kaainjalapüꞌükana wanaa sümaa tü wayuukolüirua chakat Babilonia, na washinnuukana sünainjee tü saaꞌinrakat tü wayuukolüirua, aꞌyalajeena maꞌi naya neꞌrapa sümüsain tü pueulokat kaittataain.
Shaꞌwateena naya kaꞌyata suulia süka mmolüin seema sülanüin namüin tü alatakat sümüin tü pueulokat. Majateena naya sümaa mmoluu: “Aishaꞌajaa, mülialeekalajaꞌa maꞌi tü wayuukolüirua suluꞌu tü pueulokat Babilonia, tü kojutpüꞌükat sütüma wayuu wainma. Kamaꞌajaataayai shia sajaꞌlajaapa”.
Je na oikkaaliikana sainküinjeejanakana mmakat süpüshua, mojeerü maꞌi naaꞌin saalin tü pueulokat süka nnojolüitpain jaralin ayalajüinjatüin noikkaain noulia.
Nnojolüitpa jaralin ayalajüinjatüin ooro, pülaata, tuꞌuma, ooꞌulaka kaaꞌürüi. Nnojolüitpa jaralin ayalajüinjatüin tü kuluulu anashaatasü kanüliakat “lino”, ooꞌulaka kuluulu kojutsü maa aka seera je kuluulu jepisiiyaa je ishosü. Nnojolüitpa jaralin ayalajüinjatüin tü wunuꞌu jemetakat sheejuu ooꞌulaka tü kasa anasü akumajünakat süka suꞌuwa “elefante”, süka wunuꞌu eekai kojutüin, süka paira je kachueera, ooꞌulaka süka ipa eekai eerolojuushin.
Nnojolüitpa jaralin ayalajüinjatüin tü sheꞌejükat eküülü maa aka “canela”. Nnojolüitpa jaralin ayalajüinjatüin tü wunuꞌu jemetakat seejuu saꞌajünapa, je tü wunuꞌu jemetakat eejuut kanüliakat “mirra”, je tü perfumekat. Nnojolüitpa jaralin ayalajüinjatüin wiino, seita, jaliina eekai anain maꞌi, ooꞌulaka “trigo”. Nnojolüitpa jaralin ayalajüinjatüin paaꞌa, anneerü, je ama sümaa kareeta. Nnojolüitpa jaralin ayalajüinjatüin süchepchia wayuu je wayuu eekai sütaꞌünnüin sünainjee atkawaa.
Na oikkaaliikana sainküinjeejanakana mmakat süpüshua, meena naya: “Jiakana kepiakana suluꞌu tü pueulokat Babilonia, ajaꞌlajaaitpa süpüshua tü kasa anasü kachiiruakat jaaꞌin. Amülouitpa juulia tü washirüükat je süpüshua tü korolo kojutkat maꞌi jütüma. Müiria nnojolüin jüntüin anain”, meena naya
sünain shaꞌwashawalüin naya wattaluꞌu suulia, süka mmolüin naya seema sümaayajüin naya. Aꞌyalajeena maꞌi naya sümaa mojuu aaꞌin süka nnojolüitpain jaralin ayalajüinjatüin noikkaain.
Majateena naya: “Aluꞌuleekalajaꞌa maꞌi tü wayuukolüirua suluꞌu tü pueulokat Babilonia, tü kojutpüꞌükat sütüma wayuu wainma. Kasheꞌinpüꞌüshii naya kuluulu anashaatasü kanüliakat ‘lino’ je tü kuluulu jepisiiyaa je ishosü. Kanainpüꞌüshii ooro, tuꞌuma ooꞌulaka kaaꞌürüi.
Kamaꞌajaataayai sajaꞌlajaapa nawashirüin”. Je na wayuu sülaülashiikana anua, ooꞌulaka na aꞌyataashiikana nümüin sünain alüꞌüjaa korolo shirokupünaa palaa sainküinjee mmakat süpüshua, ooꞌulaka na oꞌunakana suluꞌu anua, ooꞌulaka napüshua eekai neꞌikajiraain korolo suluꞌu wane anua süpüla oikkünaa, shaꞌwashawaleena naya kaꞌyata suulia tü pueulokat.
Je neꞌrapa sümüsain tü pueulokat kaittataain, majateena naya: “Nnojotsü eein wane pueulo makat aka saaꞌin Babilonia sünain sülanaꞌaleein maꞌi sünain kojutüin sütüma wayuu”, meena naya.
Je nejiteerü mma nekiyuutajee shiyaawase mojuin maꞌi naaꞌin sünain naꞌyalajüin sümaa maa: “Aishaꞌajaa, mülialeekalajaꞌa maꞌi tü wayuukolüirua suluꞌu tü pueulo kojutpüꞌükat paala sütüma wayuu wainma, eere wantapüꞌüin suluꞌu anua sümaa oikkaa korolo sümüin shiiꞌiree washirüü. Kamaꞌajaataayai sajaꞌlajaapa nawashirüin”.
Taya, Juankai, tamüshii paala jia: Anakaja talatüle jooluꞌu jaaꞌin jüpüshua jia kepiakana chaa iipünaa nümaa Maleiwa, ooꞌulaka jiakana anoujashiikana, jiakana Aluwataaushikana, otta jiakana nünüikimaajanakana Maleiwa, süka kasalajanaitpain nütüma Maleiwa sümüin tü pueulokat shiꞌrapüꞌüin wayumüin jümüin.
Niweetakalaka jooluꞌu wane aapiee pülashi maꞌi. Naapaakalaka joo wane ipa miyoꞌu maꞌi, müsü aka saaꞌin tü amoliinajiakat “trigo”, sünain nujutüin shia shirokumüin tü palaakat sümaa jashichishaatain maꞌi nia sünain nümüin: “Babilonia, pia tü pueulo kojutkat paala sütüma wayuu, meeria pia sümaa jashiee nütüma chi Maleiwakai nujuttitpeena pia. Müiria pia makumajuuin püchikua.
Müiria pia maapajuuin maasiꞌira puluꞌu, müiria maapajuuin shiꞌira ‘arpa’, shiꞌira konneeta, ooꞌulaka jayeechi. Müiria maꞌyataain puluꞌu wayuu eekai natüjain süpüleerua akumajaa korolo eekai anain. Je nnojoleerü aapünüin shipijana moliina.
Müiria machuwajaajuuin rampara puluꞌu. Je nnojoleerü aapünüin nasira na jekennuukana kaꞌwayuusein. Na ayalajüliikana puluꞌu, eꞌnnaajünapüꞌüshii naya sünain washinnuuin sütüma wayuu wainma. Je na ouutshiikana chaa puluꞌu, naainjirapüꞌüin kasa mojusü tü wayuukolüirua sainküin mmakat süpüshua.
Süsalasü joo tü pueulokat suꞌutirapüꞌüin naaꞌin wainma na nünüikimaajanakana Maleiwa ooꞌulaka wainma na anoujashiikana ooꞌulaka wainma wayuu sainküin mmakat süpüshua”.
Shiasa kettaapa nünüiki chi aapieekai, taapakalaka wane mataasü aka saaꞌin shiiꞌirain wayuu wattashaata saalin chaa iipünaa eere chi Maleiwakai sünain emetuluin maꞌi shia sünain maa: “Aleluya, anakaja waꞌwaajüle chi Wamaleiwase Pülashikai maꞌi, chi Oꞌtteꞌerakai waya.
Shiimüin sünain lotüin maꞌi nukuaippa sünain kasalajanain naainjala na wayuukana namüin nütüma. Kasalajanaitpa nütüma sümüin saainjala tü jierü maaꞌinsat kaainjaratkat sünainjee saainjirapüꞌüin kasa mojusü tü wayuukolüirua sainküin mmakat süpüshua. Pasalaashii na nüchepchiakana nütüma süka tü jierü maaꞌinsat oꞌutirapüꞌükat naaꞌin”.
Namakalaka nachikua sünain emetuluin: “Aleluya, anakaja waꞌwaajüle chi Maleiwakai. Najaꞌttirüin tü pueulokat. Kaitteerü tü sümüsainkat waneepia”.
Otta na piamakana shikii pienchimüin laülaayuu je na pienchishii katoꞌuchiikana, aꞌwachiraashii naya nümülatuꞌu chi Maleiwa joyotüshikai saaꞌu tü einaseekat sünain maa nümüin: “Amén, Aleluya, anakaja waꞌwaajüle pia”.
Shiweetakalaka joo wane pütchi süꞌütpaꞌajee tü einaseekat sünain maa: “Anakaja müleka waꞌwaajüle chi Wamaleiwasekai, jia aꞌyataashiikana nümüin, jia kojutkana atüma nia, jia eꞌnnaajünakana sütüma wayuu, je na meꞌnnaajuukana”.
Taapakalaka joo wane mataasü aka saaꞌin shiiꞌirain wayuu wattashaata saalin sünain emetulüin maꞌi, müsü aka saaꞌin suꞌlotüin wüin je sütürüla juya sünain maa: “Aleluya, anakaja waꞌwaajüle chi Maleiwa Aluwataakai Pülashikai maꞌi süka sülüꞌülüin tü kaꞌi niꞌitaainjatkat oꞌu tü aluwatawaakat nütüma.
Anashi waꞌwaajüle nia süka süpüshua waaꞌin saaꞌu alanaꞌaleeinya nia sünain pülashin. Je anakaja müleka talatüle waaꞌin, süka süntüitpain nükalia chi Anneetchonkai süpüla kaꞌwayuusein nia. Je tü nuꞌwayuuseinjatkat, yapasü süpüla nümaain shia.
Aapünüitpa sümüin tü süsheꞌinjatkat nütüma Maleiwa, tü kuluulu anasükat, tü kanüliakat ‘lino’, wane kuluulu kasuusü sümaa wulein maꞌi”. (Je tü “lino” kanainjatkat, shia shiyaawase tü kasa anasü naaꞌinrapüꞌükat na anoujashiikana kataiwaꞌaya noꞌu.)
Nümakalaka chi aapieekai tamüin: “Anakaja püshajüle tüü: Anataꞌaleeshijaꞌa maꞌi chi wayuu eenajinnakai sünainmüin tü miꞌiraa shikiirakat kaꞌwayuusein chi Anneetchonkai”, müshi. Je nümakalaka joo nüchikua tamüin: “Shiimüin tüü, süka shiain nünüiki Maleiwa”.
Taꞌwachiraakalaka joo nümülatuꞌu chi aapieekai süpüla taꞌwaajüinjachin nia. Otta nümakalaka joo tamüin: “Puuꞌulaa suulia. Shia anaka aluꞌu müleka niale Maleiwa puꞌwaajüin nümüiwa. Tayakai, wane aꞌyataai neꞌe nümüin Maleiwa maa aka piakai je maa aka na puwalayuukana, na oonookana sümaa tü shiimüin nikirajapüꞌükat anain Jesús, tü ekirajünakat anain maaꞌulu yaa natüma na aküjakana nünüiki Maleiwa”.
Teirakaakalaka. Teꞌrakalaka saaꞌin jutatüin chaa iipünaa eere chi Maleiwakai. Eweeta müshia wane ama kasuutai maꞌi. Je nünülia chi naajuchikai, “Lotokai Akuaippa” münüsü. Lotüsü maꞌi nukuaippa sünain kasalajanain saainjala wayuu sümüin nütüma, je sünain nütkaain sümaa tü nüꞌünüükalüirua.
Otta noꞌu, müsü aka saaꞌin süchuwala siki. Je sünain nikii, eesü wainma kotse maa aka saaꞌin nakotse na sülaülakana mma. Je eesü wane anüliee ashajuushi nünain, meꞌraajuusat sütüma wayuu. Nia neꞌe eꞌraajaka niakai nümüiwa.
Je naꞌatüin wane kuluulu ajüjüüshi süka isha. Je tü nünülia eꞌnnaajünakat sütüma wayuu, “Pütchi, Nünüiki Maleiwa” münüshi.
Je na nusurulaatsekana, keꞌejenajüshii naya ama kasuutannuu. Kasheꞌinjashii naya kuluulu “lino” anashaatasü, kasuusü je wulesü maꞌi.
Otta chi amaajuchikai, ojuittüsü wane chajaruuta kasasü maꞌi naanüküluꞌujee, tü nükanajeetkat aka na nüꞌünüükana sainküin mmakat süpüshua. Je nuluwataapa saaꞌu wayuu, meꞌrujeechi amüin. Eꞌitaaushi nia nütüma Maleiwa süpüla süsalainjatüin saainjala wayuu nütüma, chi Maleiwa jashichikai maꞌi sümüin tü kaainjarannuukat.
Otta sünain tü nüsheꞌinkat je nüpüꞌünain, ashajuushisü nünülia mayaa:
Teꞌrakalaka joo wane aapieekaꞌiya shaꞌwatüin chaa naaꞌu chi kaꞌikai sünain nuwoorolooin sümüin süpüshua tü samutkalüirua chaa iipünaa sünain maa: “Jüshakata jumaala sünainmüin wane ekawaa müleꞌo maꞌi yapasü jüpüla nütüma Maleiwa,
jikaiwa asalaa, neꞌiruku na aluwataashiikana, neꞌiruku na sülaülashiikana surulaat ooꞌulaka tü surulaatkalüirua, shiꞌiruku ama ooꞌulaka tü amaajutkalüirua, je shiꞌiruku tü wayuukolüirua süpüshua, eekai achepchieein ooꞌulaka eekai laülaain sümüiwa, eekai shiꞌnnaajuushin ooꞌulaka eekai meꞌnnaajuuin”, nümakalaka.
Teꞌrakalaka chi wanülüükai kasipalakai nikiinain namaa na aluwataashiikana sainküinjee mmakat süpüshua je na nasurulaatsekana. Outkajaashii naya süpüla natkaainjanain nümaa chi naajuchikai chi ama kasuutaikai maꞌi ooꞌulaka na nusurulaatsekana.
Otta chi amaajuchikai namaa na nusurulaatsekana, nataꞌülakalaka chi wanülüü kasipalakai nikiinain nümaaleꞌeya chi wanülüü eꞌikeꞌerüikai wayuu. Wanülüükai chii, nia chi aluwataanakai paala sünain aaꞌinraa wainma kasa, maa aka tü nütüjakat apüleerua Maleiwa nümüiwa, tü niꞌikeꞌerakat aka tü wayuu eꞌitaanakalüirua anain nejeetse chi wanülüü kasipalakai nikiinain, tü aꞌwaajakalüirua tü niyaakuakat. Naairua piamale, ajutünüshii naya sünain katüin noꞌu shirokumüin tü sikikat makat aka saaꞌin laa eekai saꞌajünüin aluꞌu “azufre”.
Je napüshua na aluwataashiikana ooꞌulaka na nasurulaatsekana, oꞌutüna aaꞌinchii naya nütüma chi amaajuchikai süka tü chajaruuta ojuittakat naanüküluꞌujee. Emirakalaka joo tü samutkalüirua sütüma neꞌiruku.
Shiasa süchikijee tia, teꞌrakalaka wane aapieekaꞌiya sünain nüshakatüin chajee iipünaajee. Najapüipasü shiyaawein shirouse tü Ishikat ooꞌulaka wane kaleena miyoꞌu.
Nüntakalaka nünainmüin chi kayuushikai süpüla nütaꞌülüin nia, süpüla kapüinjachin nütüma süka tü kaleenakat soꞌu 1.000 juya. (Chi kayuushikai, nia chi wüi nümaiwajaikai, chi sülaülakai yolujaa kanüliakai Satanás.)
Nujutünakalaka joo chi kayuushikai nütüma chi aapieekai suluꞌumüin tü Ishikat. Je chi aapieekai, nüsülajaain tü shirousekat nümaa süka wane kantaawa je niꞌitaain wane ashajuushi sünain suulia sujutannüin. Nnojolüitpa eꞌikeꞌennüin wayuu nütüma chi kayuushikai sainküin mmakat süka alawaa waneꞌereꞌeya shikeraajapa tü 1.000 juya. Otta kettaapeena shia, ojuittinneechi nia süpüla taashinjachin soꞌu palit neꞌe kaꞌi.
Teꞌrakalaka wane einaseeirua, müsü aka neinase na sülaülakana mma. Je na wayuu joyotakana saaꞌu, eꞌitaaushi naya nütüma Maleiwa süpüla aluwatawaa. Je teꞌrüin na wayuu oꞌyotoonakana paala anutpünaa saaliijee aküjaa sümüin wayuu sünain niain Jesús Nasenyotsein je saaliijee nanoujain nünüiki Maleiwa, na nnojoliikana aꞌwaajüin chi wanülüükai ooꞌulaka tü niyaakuakat, na ayouktakana süpüleerua shiꞌitaanüin neꞌipoꞌunain ooꞌulaka najapünain shiale tü nejeetsekat. Osoꞌiraaitpa naaꞌin süpüla aluwatawaa wanaa nümaa Cristo soꞌu tü 1.000 juya.
Naya palajanaka naa sünain osoꞌirawaa aaꞌin nütüma Maleiwa. Anataꞌaleeshiijaꞌa maꞌi naya. Müina naya nnojoliin ojutünüin saꞌakamüin tü sikikat maa aka nojutünüinjanain na manoujainsaliikana. Nounteerü arütkawaa nünainmüin Maleiwa je nünainmüin Cristo chi Nüneekajalakai süpüla wanaawajiraain naaꞌin namaa je süpüla aluwatawaa waneepia nümaa Cristo soꞌu tü 1.000 juya. Otta na waneeirua ouktüshiikana, waneꞌereꞌeya süsoꞌiraain naaꞌin shikeraajapa tü 1.000 juya.
Shiasa süchikijee keraapa tü 1.000 juya, ojuittinneechi Satanás suluꞌujee tü Ishikat eejachire paala püreesain,
süpüla oꞌunaa sainküin mmakat süpüshua chamüinreꞌeya noumain Gog ooꞌulaka Magog süpüla niꞌikeꞌerüinjatüin tü wayuukolüirua süpüshua sümaa nükotchajirüinjatüin shia süpüla wane atkawaa. Watta maꞌi saalii tü wayuukolüirua maatsü aka jasai sotpünaajatü palaa, isasü achikii shiyaawajünüin.
Nantapaatakalaka wattajee süꞌülümüin Jerusalén, tü pueulo aisükat nüpüla Maleiwa, eere kepiain na nüpüshikana. Pasanainsü tü pueulokat nachiki. Otta süpülapünaa nashutüin saaꞌu tü pueulokat, anta müsia wane siki chajee iipünaajee nütüma Maleiwa sünain sajaꞌttirüin naya.
Je chi Yolujaakai, chi eꞌikeꞌerapüꞌükai naya süka alawaa, ojutünüshi shirokumüin tü sikikat makat aka saaꞌin laa eekai saꞌajünüin aluꞌu “azufre”, eere nujutünüin paala chi wanülüü kasipalakai nikiinain ooꞌulaka chi wanülüü eꞌikeꞌerüikai wayuu. Mülieena naya sütüma tü sikikat waneepia soꞌukaꞌi je saꞌwai süpüla juyakat süpüshua.
Teꞌrakalaka chi Maleiwakai joyotüin saaꞌu wane einasee kasuutot miyoꞌu maꞌi. Yüütüüitaasü nütüma Maleiwa süchiki tü mmakat ooꞌulaka tü kasakalüirua süpüshua chajatkat iipünaa.
Teꞌrakalaka jooluꞌu napüshua na wayuu ouktakana paala shaꞌwashawalüin nümülatuꞌu chi joyotüshikai saaꞌu tü einaseekat, wayuu eekai shiꞌnnaajuushin sütüma wayuu ooꞌulaka eekai meꞌnnaajuuin. Osoꞌiraaitpa naaꞌin nütüma chi Maleiwakai süpüla nantüinjanain nümülatuꞌumüin. Sujutannakalaka jooluꞌu wane karalouktairua süchikimaajatkat süpüshua tü naaꞌinrapüꞌükat na wayuukana kataiwaꞌaya noꞌu. Ajutannataalasü joo wane karalouktaya, tü kaluꞌukot nanülia na wayuu eeꞌiranajaakana aaꞌin nütüma Maleiwa. Asakiijünüshii nütüma chi Maleiwakai waneꞌewai nakua napüshua na ouktüshiikana sooꞌopünaa tü kasa naaꞌinrapüꞌükat kataiwaꞌaya noꞌu, eekat achiki suluꞌu tü karalouktakalüirua.
Tü wayuu eekai ouktüin paala shiroku tü palaakat, je tü wayuukolüirua sulujutkat tü Hadeskat, tü süpüleekat tü ouktüsükalüirua, ojuittinnüsü nünainmüin Maleiwa süpüla asakinnaa nütüma. Nasakinnakalaka waneꞌewai nakua napüshua nütüma sooꞌopünaa tü kasa naaꞌinrapüꞌükat kataiwaꞌaya noꞌu.
Je napüshualeꞌeya na eꞌitaanakana nütüma Maleiwa süpüla süsalaa naainjala, ojutünüshii naya saꞌakamüin tü sikikat. Süchikijee tia, ajaꞌttüsü tü ouktaakat. Katateena naya nuulia Maleiwa sünain mülieenain süpüla kaꞌikat süpüshua saꞌaka tü sikikat,
eere nojutünüin napüshua na wayuu nnojoliikana anülia suluꞌu tü karalouktakat kaluꞌukot nanülia na eeꞌiranajaakana aaꞌin nütüma.
Teꞌrakalaka saaꞌin sünain shiiꞌiratünüin kasa süpüshua chaa iipünaa je yaa mmoluꞌu. Akumajünüsü wane jeket shiiꞌiraka süka ajaꞌttüitpain tü mmakat ooꞌulaka tü palaakat ooꞌulaka tü kasakalüirua süpüshua chajatkat iipünaa.
Teꞌrakalaka wane Jerusalén jeket, tü pueulo aisükat nüpüla Maleiwa, sünain süshakatüin chajee iipünaajee eejee chi Maleiwakai. Anashaatasü maꞌi sukuaippa tü pueulokat, maa aka wane jierü aꞌanaaushikat nüpüla chi suꞌwayuuseinjachikai.
Taapakalaka joo wane pütchi eejee tü einaseekat sünain emetuluin maꞌi sünain maa: “Eejeechi jooluꞌu chi Maleiwakai sümaa wayuu je kepiainjachi nia namaa. Nüpüshinjana naya. Eeinjachi nia namaa waneepia süka niain Namaleiwasein.
Nümülialeena naya. Müiria nnojolüin ouktaa, mojuu aaꞌin, aꞌyalajaa, je saalii ayuulii, süka sülatüitpain süpüshuaꞌale makat aka tia”.
Nümakalaka joo chi Maleiwa joyotüshikai saaꞌu tü einaseekat: “Anuu, jeketüitpa tatüma kasa süpüshua”, müshi nia. “Püshaja pümata tü tanüikikat süpüla kapülainjatüin saaꞌin wayuu shia süka shiimüin”, nümakalaka tamüin.
Ayatshi joo nia aashajaain tamaa: “Kettaaitpa tatüma joo süpüshua tü teꞌitaatüjütkalia paala süpüla müinjatüin. Taya kakumalaka kasa süpüshua, taya ekeraajakaꞌaya shia. Chi wayuu eekai keeꞌireein naaꞌin kataa oꞌu waneepia, teenajaain nia süpüla nünoujain tanain je süpüla eeinjachin nia tamaa masaloule süpüla kaꞌikat süpüshua.
Na eekai nayamülüin chi Kamaꞌüraikai, taapeerü namüin tü kataa oꞌu taküjüitpakat achiki. Tayeechi Namaleiwaseka, je nayeena tachooinkaꞌaya.
Otta na kaainjaraliikana, ojutüneena naya saꞌakamüin tü siki makat aka saaꞌin laa eekai saꞌajünüin aluꞌu ‘azufre’. Ojutüneena napüshua, makana aka na naaꞌuwakana saaꞌu anoujaa, na manoulakana, na yarüttakana aaꞌin, na oꞌunaliikana wayuwaꞌin, na aꞌluwajiraakana nakuaippa sümaa wayuu jierü otta wane jierü nümaa wane toolo, na ouutshiikana, na kamaleiwaseyaakana, je napüshua na aküjüliikana alawaa. Katateena naya toulia sünain müliain naya saꞌaka tü sikikat waneepia”.
Sooꞌopünaa tü Jerusalén teꞌrakat, müsü yaa: Arütkaashi tanainmüin wane aapiee noꞌuluku na akaratshishii aapiee kajapuluꞌukana paala tü iita kaluꞌukot tü akaratshisükat müliaa, sünain nümüin tamüin: “Jalaichi yaamüin teeꞌiyataiwa pümüin tü süpüleekat tü nüpüshikalüirua chi Anneetchonkai”, nümakalaka.
Nuꞌunirakalaka taya saaꞌumüin wane uuchi müleꞌo maꞌi, sünain naꞌanaain taya chi Naaꞌinkai Maleiwa. Niiꞌiyatakalaka tamüin tü Jerusalén jeketkat, tü pueulo aisükat nüpüla Maleiwa, sünain süshakatüin iipünaajee eejee Maleiwa.
Je süka eein chi Maleiwakai yala suluꞌu, warattuuisü maꞌi shia maa aka sümachera kakuuna eekai kojutshaatain maꞌi, maa aka saaꞌin tü kakuuna kanüliakat “jaspe” jorottokat maa aka saaꞌin rouya.
Yaletüsü maꞌi iipünaamüin sükulaatse tü pueulokat. Poloosü piammüin soꞌu, apünüin wüinpejeeruꞌu, apünüin palaajeeruꞌu, apünüin uuchijeeruꞌu, je apünüin wopujeeruꞌu. Je soꞌuluꞌu waneꞌewai sükua, eeshi wane aapiee shaꞌwatüin. Je sünain tü soꞌukot, ashajünüsü waneꞌewai sükua sünülia tü polookat piammüin neꞌiruku na wayuu Israelkana.
Je tü sükulaatsekat tü pueulokat, polootuasü piammüin tü süchechejiakat. Je ashajünüsü sünain waneꞌewai sükua nanülia na polookana piammüin Aluwataaushi eꞌitaanakana nütüma chi Anneetchonkai.
Je chi aapieekai aashajaakai tamaa, kajapuluꞌushi wane emiriijia ooroleꞌeya süpüla nimiriijainjatüin tü pueulokat, tü sükulaatsekat, ooꞌulaka tü soꞌukolüirua.
Nimiriijakalaka chi aapieekai tü pueulokat. Tü süpaꞌakat süpüshua, suluꞌu uuchimüin, palaamüin, wopumüin, wüinpümüin, eesü maa aka 2.200 “kilómetro”. Je tü sajaꞌapüinkat iipünaamüin, eesü maa aka 2.200 “kilómetro”.
Je süchikijee, nimiriijakalaka tü sükaꞌlein tü sükulaatsekat. Eesü maa aka aippirua shikii jaꞌralimüin “metro”. Je tü emiriijia nümaꞌanakat chi aapieekai, müsü aka neꞌe saaꞌin tü emiriijia sümaꞌanakat wayuu maaꞌulu yaa.
Je müsia tü sükulaatsekat, aainjuushi süka wane kakuuna kanüliasü “jaspe”. Ooꞌulaka tü pueulokat, aainjuushi süka ooro anasü, jorottokalaka maꞌi shia maa aka saaꞌin rouya.
Je müsia tü polookot piammüin süchechejia yaakat suupünaa sükulaatse, anashaatasü maꞌi süka aainjuushin sünain kanain waneꞌewai sükua kakuuna kojutüsü: “jaspe”, “zafiro”, “ágata”, “esmeralda”,
“ónice”, “cornalina”, “crisólito”, “berilo”, “topacio”, “crisoprasa”, “jacinto”, “amatista”.
Otta müsia tü shirousekalüirua tü polookat piammüin soꞌu, aainjuushi waneꞌewai sükua süka wane kaaꞌürüi. Je tü kaaye pasanainpünaakat sünain tü pueulokat, aainjuushi süka ooro anasü, jorottokalaka maꞌi shia maa aka saaꞌin rouya.
Nnojotkalaka teꞌrüin wane aꞌwaajülee chi Maleiwakai chaa suluꞌu tü pueulokat. Nnojotsü cheꞌojaain süka eeinjachin chi Maleiwa Aluwataakai Pülashikai maꞌi ooꞌulaka chi Anneetchonkai waneepia suluꞌu tü pueulokat.
Je nnojotsü cheꞌojaain nuwarala chi kaꞌikai je nuwarala chi kashikai, süka warattuuin maꞌi tü pueulokat nütüma chi Maleiwakai je süka chuwatuuin shia nütüma chi Anneetchonkai.
Tü wayuukolüirua sainküinjee mmakat süpüshua, suwaralaapeena tü pueulokat. Je na aluwataashiikana sainküin mma, nantireerü tü nawashirüinkat suluꞌumüin tü pueulokat.
Je süka nnojoleerüin tü piyuushikat chaꞌaya, jutateerü tü soꞌukat tü pueulokat waneepia saꞌwai je soꞌukaꞌi.
Je antinneerü suluꞌumüin tü pueulokat wainma kasa anajüsü sainküinjee mmakat süpüshua.
Nnojoleerü ekerotinnüin suluꞌumüin tü pueulokat kasa eekai nülerajüin Maleiwa, maa aka na eekai naaꞌinrüin kasa mojusü sünain aꞌwaajaa maleiwayaasü ooꞌulaka eekai naküjain alawaa. Nayeena ekerotka namüiwa na wayuu ashajünakana anülia suluꞌu nükaralouktase chi Anneetchonkai, tü kaluꞌukot nanülia na wayuu eeꞌiranajaakana aaꞌin nütüma Maleiwa.
Niiꞌiyatakalaka tamüin chi aapieekai wane süchi jorottoꞌulu maꞌi, maa aka saaꞌin rouya, tü katakat atüma soꞌu wayuu. Kekiisü eejee niinase chi Maleiwakai je chi Anneetchonkai.
Palatüsü tü süchikat pasanainpünaa sünain tü kaaye pasanainpünaakat sünain tü pueulokat. Je sotpünaa tü süchikat suluꞌu piamale saꞌata, eesü tü wunuꞌukalüirua katakat atüma soꞌu wayuu. Kachonsü kashiwai. Otta tü süpanakat, ayatüsü sünain anain tü wayuukolüirua chaꞌaya sütüma.
Je yala suluꞌu tü pueulokat, nnojotsü kasain nülerajüin Maleiwa. Tü eekat suluꞌu tü pueulokat, shia niinase chi Maleiwakai ooꞌulaka chi Anneetchonkai, eere naꞌwaajünüin natüma na anoujashiikana,
na eꞌreenakana nuꞌupünaa, na kanainkana nünülia neꞌipoꞌunain.
Nnojoleerü piyuushi chaꞌaya. Je nnojoleerü cheꞌojaain namüin suwarala rampara je nuwarala chi kaꞌikai, süka warattuuleerüin tü mmapaꞌakat nütüma chi Maleiwa Aluwataakai. Je aluwataajeena na anoujashiikana wanaa nümaa waneepia süpüla kaꞌikat süpüshua.
Nümakalaka chi aapieekai tamüin: “Shiimüin maꞌi süpüshua tü pütchi aküjünüitpakat pümüin. Kapüleesüjaꞌa saaꞌin wayuu shia. Süka jamüin, chi Maleiwa Aluwataakai, nüjütüin chi aapieekai pünainmüin maa aka nüjütüin paala chi Naaꞌinkai nanainmüin na nünüikimaajanakana, sünain aküjaa namüin na nüpüshikana süchiki tü kasa alateematüitpakat”, nümakalaka chi aapieekai tamüin.
Müshi Jesús: “Jaapa jumaala tanüiki. Eitaamaateechi taya tachikua. Anataꞌaleeshiijaꞌa maꞌi na wayuu eekai noonooin sümaa tü ashajünakat achiki suluꞌu tü karaloukta süchikimaajatkat tü kasa alateematüitpakat”.
Tayakai Juan, taya aküjünaka amüin, taya eeꞌiyatünaka amüin süpüshua tü ashajünakat yaa suluꞌu tü karalouktakat. Shiasa süchikijee kettaapa taapüin je teꞌrüin shia, taꞌwachiraakalaka nümülatuꞌu chi aapiee eeꞌiyatakai tamüin shia süpüla taꞌwaajüinjachin nia.
Otta nümakalaka joo tamüin: “Nnojo paaꞌinrüin tüü. Nia Maleiwa puꞌwaajüinjachika nümüiwa. Tayakai, wane aꞌyataai neꞌe nümüin Maleiwa maa aka piakai je maa aka na puwalayuukana, na aküjüliikana nünüiki Maleiwa, je maa aka napüshua na oonookana sümaa tü ashajünakat suluꞌu tü karalouktakat”, nümakalaka tamüin.
Ayatshi aashajaain chi aapieekai tamüin sünain maa tamüin: “Nnojo punujulajüin saaꞌu tü pütchi suluꞌukot tü karalouktakat, süchiki tü kasa alateematüitpakat, süka sülüꞌülüin sükalia süpüla shikeraajüinjatüin.
Je süka sülüꞌütchoin maꞌi tia kaꞌikat, eeshii süpüla nantuꞌulaain aaꞌu na wayuu kaainjaraliikana, na yarüttakana aaꞌin, sünain ayatüin sünain aaꞌinraa tü mojusükat. Otta na aaꞌinrakana waneepia tü anasü nüchekakat Maleiwa napüleerua, antuujeena aaꞌu sünain aaꞌinraa tü anasükat”, nümakalaka chi aapieekai tamüin.
Müshi Jesús: “Jaapa jumaala tanüiki. Eitaamaateechi taya tachikua. Anteechi taya süpüla tawalaajüin wayuu je süpüla süsalainjatüin wayuu tatüma tü kasa saaꞌinrapüꞌükat kataiwaꞌaya soꞌu waneꞌewaire sükua.
Eetüjüꞌiya taya süpülapünaa tü kasakat süpüshua je eeinjachi taya meinshi. Taya kakumalaka kasa süpüshua, taya ekeraajakaꞌaya shia”, müsülee nünüiki Jesús.
Alanaꞌaleejeenia maꞌi sümaa talatüin maꞌi naaꞌin na alatinnakana oulia naainjala nütüma Maleiwa. Eꞌitaaushinapa naya nütüma Maleiwa süpüla nekerolüin suluꞌupünaa soꞌu tü pueulokat süpüla neküinjatüin süchon tü wunuꞌu katakat atüma soꞌu wayuu.
Otta müshiꞌiya na wayuu malatirujukana oulia naainjala, nnojoleena ekerolüin naya. Naya na wayuu yarüttakana aaꞌin, maa aka na ouutshiikana, na aꞌluwajiraakana nakuaippa sümaa wayuu jierü otta wane jierü nümaa wane toolo, na oꞌunaliikana wayuwaꞌin, na aꞌwaajakana maleiwayaa, ooꞌulaka na aküjüliikana waneepia alawaa.
Müshi Jesús tamüin: “Taya Jesúskaꞌaya, taya nuuꞌuliwoꞌukaꞌaya David, chi sülaülakai mma paala sümaiwa. Maa aka tü jolotsü eweetakat eeiwaꞌaya ai, akaajaa tayakai sünain teeꞌiyatüin tü nüchekakat Maleiwa sümüin wayuu wainma. Tamüshi paala pia: Süpüshua tü aküjünakat pümüin nütüma chi aapiee tajütakai pünainmüin, napülajatü na anoujashii suluꞌukana tü outkajaaleekalüirua”, müsülee nünüiki Jesús tamüin.
Chi wayuu eekai keeꞌireein naaꞌin kataa oꞌu waneepia, anakaja nünoujüle nünain Jesús süpüla eeinjachin nia nümaa masaloule süpüla kaꞌikat süpüshua. “Jalaina”, müshi chi Naaꞌinkai Maleiwa. Majaꞌa aka nanüiki na anoujashiikana, na kanüliakana nuꞌwayuusein chi Anneetchonkai: “Jalaina”, müshii. Je na wayuu aapakana tü ashajünakat suluꞌu tü karalouktakat, anakaja namüleya: “Jalaina”.
Tayakai Juan, tamüshii paala jia jüpüshua aapakana joo tü pütchi tashajakat suluꞌu tü karalouktakat, süchiki tü kasa alateematüitpakat, suulia juꞌwanajaꞌalaain tü pütchikat: Chi eekai nükooꞌomüinjain tü pütchi suluꞌukot tü karalouktakat, süsaleechi nütüma Maleiwa süka tü müliaa aküjünakat achiki suluꞌu tü karalouktakat.
Ooꞌulaka chi wayuu eekai nunujulajüin süpüshi tü pütchi suluꞌukat tü karalouktakat, nuuꞌuleꞌereechi Maleiwa suulia ekeroloo suluꞌupünaa soꞌu tü pueulokat süpüla niküinjachin süchon tü wunuꞌu katakat atüma soꞌu wayuu, tü aküjünakat achiki suluꞌu tü karalouktakat.
Nütüjaa aaꞌut Jesús sünain shiimüin süpüshua tü tashajakat achiki jümüin jia anoujashii suluꞌukana tü outkajaaleekalüirua. Je nünüiki jümüin: “Shiimüin sünain teitaamaateechin tachikua”, müshi nia jümüin. Je tamakalaka niꞌipajee: “Senyotkalee Jesús, anakaja püleꞌejüle maalü. Amén”.
Je sümaꞌinruꞌu waꞌatapajüin chi Wasenyotsekai Jesús, tachuntüin nümüin süpüla naapüinjachin naꞌanasia waneepia jümüin jia anoujashiikana jüpüshua. Kettaasü jooluꞌu tü tashajakat jümüin. Amén.
Paala sümaiwa, nu'ttaiwa'aya Maleiwakai sünain akumajaa kasa süpüshua chaa iipünaa oo'ulaka yaa mmolu'u,
maa'inyatuuisü tü mmakat sümaa manouktuuyuliain sükuaippa. Siraasü tü mmakat sütüma wüin sümaa piyuusho'uin. Otta chi Naa'inkai Maleiwa, soo'opünaashi tü palaakat sünain a'atapajaa.
“Anakaja warattuuliraa sümüle”, nümakalaka chi Maleiwakai. Ja'yuui müsia shia sütüma nünüiki.
Je süka eeitpain warattuui, talatüshi ma'i chi Maleiwakai. Nükatalakalaka tü warattuuliikat suulia tü piyuushiikat.
Je tü warattuuliikat, ni'itaain “ka'in” sünülia. Oo'ulaka tü piyuushiikat nütüma, “sa'wai” sünülia. Keraapa tüü, alata müsia tü palajatkat ka'i.
Müshi joo chi Maleiwakai: “Anakaja sülumarüle tü wüin iipünaainjatkat saa'u tü wüin siraakat atüma tü mmapa'akat”, nümakalaka.
Keraa müsia joo shia sütüma nünüiki. Nükumajüin Maleiwa shia süpüla sükatalaainjatüin. Je sütüma nünüiki Maleiwa, akatalaa müsia joo tü wüin iipünaainjatkat naataiwa shia suulia tü wüin siraakat atüma tü mmapa'akat.
Je tü sükatalaakat aka tü wüin iipünaajatkat, ni'itaain “sirumatu'uin” sünülia. Keraapa tüü, alata müsia tü piamaitkat ka'i.
Müshi joo chi Maleiwakai: “Anakaja müleka sükotchiraale tü wüin unaapünaakat shii'iyataaiwa tü mmapa'akat”, nümakalaka. Keraa müsia joo shia sütüma nünüiki.
Je tü jososhiipa'akat, ni'itaain “Mmain” sünülia, oo'ulaka tü wüin akotchiraakat “Palaa” sünülia nütüma. Talatüshi ma'i chi Maleiwakai sütüma ni'rüin tü naa'inrakat.
Müshi joo chi Maleiwakai: “Anakaja eere wunu'ulia, a'ttiee, je shiküle mma süpüshua, eekai ekaajuulin oo'ulaka mekaajuin, sünain katata'awain sükuaippa süchon je sü'ü wane'ewai sukua”, nümakalaka.
Keraa müsia joo shia sütüma nünüiki. 12 Ee müsia sainküin mmakat süpüshua wunu'u wainma sulu'u naata'awalin sükuaippa süchon je sü'ü. Talatakalaka naa'in chi Maleiwakai sütüma tü ni'rakat.
Keraapa tüü, alata müsia tü apününiitkat ka'i.
Müshi joo chi Maleiwakai: “Anakaja müleka shiweetüle wane warattuushiirua chaa sirumatu'u süpüla sükatalaainjatüin tü ka'ikat suulia tü sa'waikat je süpüla shiyaawatüinjatüin wayuu saa'u  sükalia tü saa'inrüinjatkat o'u kasa.
Anasü chuwatüleirua chaa iipünaa sirumatu'u süpüla ja'yainjatüin waneepia tü mmapa'akat”, nümakalaka. Keraa müsia joo shia sütüma nünüiki.
Akumajünüsü nütüma Maleiwa piamasü warattuushiirua eekai jorottüin ma'i. Chi miyo'ushikai, “ka'i” münakai, e'itaanüshi nütüma süpüla ja'yainjatüin mmapa'akat so'uka'iwai. Oo'ulaka chi motsoshikai, “kashi” münakai, e'itaanüshi süpüla ja'yainjatüin mmapa'akat sa'waiwai. Je nükumajüin tü jolotsükalüirua süpüshua.
Chasü shiairua nütüma chaa sirumatu'u süpüla ja'yainjatüin waneepia tü mmapa'akat.
E'itaanüsü nütüma süpüla ja'yainjatüin mmapa'akat so'uka'iwai oo'ulaka sa'waiwai je süpüla katatüinjatüin tü warattuuliikat suulia tü piyuushiikat. Talatakalaka naa'in chi Maleiwakai sütüma tü ni'rakat.
Keraapa tüü, alata müsia tü pienchiitkat ka'i.
Müshi joo chi Maleiwakai: “Anakaja müleka eere shiroku palaa katata'awai sükuaippa jime je sükuaippa kasa süpüshua eekai shipijaain palaairuku. Je anasü eere wuchii watta saalii je kasa süpüshua eekai waawatüin iipünaapünaa saa'upünaa tü mmakat”, nümakalaka.
Nükumajüin Maleiwa jime je she'e palaa eekai miyo'uyuuin ma'i je kasa süpüshua epijaakat shiroku palaa sünain katata'awain sükuaippa süchon wane'ewai nakua. Je aainjünüsü nütüma wuchii süpüshua. Talatüshi ma'i chi Maleiwakai sütüma tü kasa  naa'inrakat.
Naapakalaka wane pütchi anasü naa'upünaa sünain maa: “Anakaja kachonle jia, joulüiwa jia shiroku palaakat. Je jia wuchiikanairua, anashii wainmale jia sainküin mmakat”, mataashi namüin.
Keraapa tüü, alata müsia tü ja'raliitkat ka'i.
Müshi joo chi Maleiwakai: “Anakaja müleka eere süpa'apünaa mmakat kasa katata'awaikat akuaippa, tü maüsükalüirua je tü simoluunakalüirua süpüla shipijaainjatüin saa'u mmakat. Anakaja eere tü mürülüinjatkat otta tü kasa lemütüsükat mmolu'u otta tü kasa una'apüjatkat. Tü süchooinkalüirua, müinjatü aka saa'in tü shiikalüirua”, nümakalaka. Keraa müsia joo shia sütüma nünüiki.
Eekalaka napüshua nütüma Maleiwa: tü kasa una'apüjatkat otta tü mürülüinjatkat otta tü kasa lemütüsükat mmolu'u sünain katata'awain sükuaippa nachon wane'ewai nakua. Talatakalaka naa'in  chi Maleiwakai sütüma tü naa'inrakat.
Müshi joo chi Maleiwakai: “Anakaja joolu'u wakumajüle wayuu. Meena naya aka waa'in, maiwa nakuaippa maa aka wakuaippapala wayakana. Sülaüleena naya kasa mmapa'ajatkat süpüshua'ale je tü shirokujatkat palaa je tü waawatakat iipünaapünaa. Laülaajeena saa'u tü mürütkat je tü kasa una'apüjatkat je müsia tü kasa lemütüsükat süpa'apünaa mma”, nümakalaka.
Akumajünüsü joo wayuu nütüma chi Maleiwakai sünain müin aka nakuaippa wanaa nümaa. Eeshi wayuu toolo oo'ulaka wayuu jierü nuwala'ata nütüma.
Nümakalaka chi Maleiwakai wane pütchi analu'ut namüin: “Anakaja kachonniire jia, joulüiwa na juu'uliwo'ukana sainküin mmakat süpüshua süpüla laülaainjanain jia saa'u tü kasa shirokujatkat palaa, saa'u tü kasa waawatakat iipünaapünaa je saa'u tü kasa mmapa'ajatkat süpüshua'ale.
Anuu te'itaaitpain joolu'u jüpüla süpüshua wunu'ulia jipijaainjatkat aka, maa aka eekai a'ttieein oo'ulaka süchon wunu'u eekai eein.
Je sümüin tü kasa mmapa'ajatkat süpüshua je tü wuchiikalüirua je tü lemütüsükalüirua mmolu'u, te'itaaitpa alama je süpana wunu'u süpüla shipijaainjatüin süka”, nümakalaka. Keraa müsia joo shia sütüma nünüiki.
Nünanajakalaka joo chi Maleiwakai süpüshua'ale tü nükumalakat sünain anashaatain ma'i shia ni'rüin. Keraapa tüü, alata müsia tü aippiruaitkat ka'i.
Kettaaitpa joo nükumajüin chi Maleiwakai kasakat süpüshua yaa mmolu'u oo'ulaka chaa iipünaa sümaa sünouktünüitpain nütüma.
Je no'u chi ka'i akaratshikai, eemeraashi nia suulia süpüshua tü ni'yataainkat. Ojolooshi suulia tü a'yatawaakat süka keraaitpain tü nükumajalakat.
“Kojutshi ma'i chi akaratshikai ka'i”, müshi chi Maleiwakai. Nüneekakalaka nia süka niain neemeraain o'u süchikijee süpüshua tü ni'yataainkat sünain akumajaa kasa süpüshua.
Tüü, shia süchiki tü naa'inrakat chi Maleiwakai paala sümaiwa sünain akumajaa kasa süpüshua chaa iipünaa oo'ulaka yaa mmolu'u. Sümaiwa paala, nü'ttaiwa'aya Jehová, chi Maleiwakai, sünain nükumajüin shikii kasa süpüshua,
nnojotsü paala eejatüin wunu'ulia mmapa'apünaa je nnojotsü asotüin a'ttiee. Süka jamüin, nnojoliyüliain ni'itirüin juya chi Maleiwakai saa'u tü mmakat je nnojoliyüliain  eein  apünajaa  waüyee.
Mayaainje nnojoyüliain a'itüin juya, aparalaasü wane wüin mmaapüjee süpüla achü'lajaa tü mmakat.
Naapaakalaka Jehová, chi Maleiwakai, wane pootshi süpüla nütüküinjachin chi wayuukai süka. Je süpüla ni'rüinjatüin kataa o'u, nuju'ulakalaka joo nia ni'iru'upünaa süpüla süsanalaainjatüin naa'in. Katüitpakalaka joo no'u chi wayuukai sütüma tia.
Shiasa'a süchikijee tia, ni'itaakalaka Jehová, chi Maleiwakai, wane apain chaa wiinnaa sulu'u wane mma Edén sünülia. Je sulu'u tü apainkat, ni'itaakalaka chi wayuu nükumajalakai.
Je cha'aya, niweetirüin Maleiwa wunu'ulia katata'awai. Eesü wunu'u eekai anachonin ma'i shiyolojo sümaa jemetüin süchon. Otta yaa pasanain sünain tü apainkat, eesü tü wunu'u katajatkat atüma so'u wayuu waneepia oo'ulaka tü wunu'u atüjaakat atüma wayuu saa'u tü anasükat je saa'u tü mojusükat.
Eesü wane shikii su'wüira wüin sulu'u Edén, aparalaasü süpüla süsirüinjatüin tü pünajütkat sulu'u tü apainkat. Je süchikijee sujuittüin sulu'ujee Edén, apaajiraasü sulu'u pienchin süchi sainküin mma.
Je wane süchi, kanüliakat Pisón, palatüsü sulu'upünaa wane mma kanüliasü Havila eere joulüin ooro.
Tü ooro chaje'ewatkat, anasü ma'i. Je cha'aya, eesü wane “perfume” kanüliasü “bedelio” oo'ulaka wane tu'uma kanüliasü “ónice”.
Je wane süchiya'asa, kanüliasü Gihón. Palatüsü sulu'upünaa wane mma Cus sünülia.
Je tü wane, kanüliakat Hidekel, chasü wüinpumüinpünaa saa'u tü mma kanüliakat Asiria. Otta müsia wane'eya, Éufrates sünülia.
E'itaanüshi chi wayuukai nütüma Jehová, chi Maleiwakai, sulu'u tü apainkat süpüla naa'inmajüinjatüin tü pünajütkat.
Müshi Jehová, chi Maleiwakai, nümüin: “Kaatei, anuu süchon tü wunu'ukolüirua süpüshua yaa sulu'u tü apainkat süpüla piküinjatüin shia.
Shiasa'a nnojolüinjatüin piküin süchon tü wunu'u atüjaweetkat atüma wayuu saa'u tü anasükat je saa'u tü mojusükat. Müleka piküle süchon wunu'ukot tüü, shiimüinshaana ouktajachin pia”, nümakalaka.
Müsü naa'in nüle'eru'u joolu'u Jehová, chi Maleiwakai: “Anasü saa'in tamüin kamaajanale chi wayuukai suulia nümüiwain. Anakaja taainjüle joo wane akaaliijia nia süpüla wanaawajiraainjatüin saa'in nümaa”, müshi.
Naapaain chi Maleiwakai wane pootshi je nütüküin tü kasakalüirua una'apüinjatkat je tü wuchiikalüirua. Nüntirakalaka joo shia nünainmüin chi wayuukai, Adánkai anülia. Je tü anüliee naapakat joo Adán sümüin wane'ewai sükuairua, sünüliale'iria ütamüinre'eya.
Majatü sükuaippa wanaa sümaa ni'itaain Adán sünülia tü mürütkalüirua, tü wuchiikalüirua, oo'ulaka tü kasakalüirua una'apüjatkat. Otta sa'akajee süpüshua tü nüntirakat Maleiwakai nümüin Adán, nnojotsü eein eekai anain nümüin süpüla akaaliijaa nia.
Müshijese'e nutunkirüin Jehová Maleiwakai chi wayuukai süka wane lapü ka'leshaanasü. Shiasa'a niyu'lakalaka wane nuwatse noo'opünaa. Je süchikijee tia, nüsürülüin tü ni'irukukot süchikua.
Je sükajee tü nuwatsekat, nükumajüin chi Maleiwakai wane jierü. Nüntirakalaka shia nünainmüin chi wayuukai.
Otta Adán, nümakalaka sünain talatüin ma'i naa'in: “Mashaatakatche ma'i maa aka taa'in. Shiipüsekat, shia'aya ne'e teipüse. Shi'irukukat, shia'aya ne'e te'iruku. ‘Jierü’ tamüsüja'a joo shia, süka shiyu'luushin tanainjee”, müshi.
Müshijese'e nükatalaainjachin maa'ulu yaa wane wayuu shipialu'ujee nii je nipialu'ujee nüshi süpüla waneeshinjachin sünain sa'aniraainjatüin nükuaippa nümüiwa sümaa nu'wayuuse süpüla paa'inwajiraainjanain naya.
Mayaashiije mashe'insalin Adán sümaa nu'wayuuse, nnojotsü japülii natüma.
Sa'aka tü kasa una'apüjatkat akumajuushikat nütüma Jehová, chi Maleiwakai, eejatü wüi'iya. Je tü wüikat, ke'ike'erüinrü ma'i sümaa yalayalain ma'i suuliale'eya tü kasakat süpüshua. Sümakalaka joo tü wüikat sümüin tü jietkat: ―¿Jamüsü taa'in nünüiki Maleiwa jümüin? ¿Shiimüinsa'aya nümüin jümüin nnojoliinjanain jiküin süchon tü wunu'uliakat süpüshua yaakat sulu'u tü apainkat? ―mataasü.
Süsouktakalaka tü jietkat shi'ipajee tü wüikat: ―Nnojo, eesü süpüla weküin süchon tü wunu'uliakat süpüshua yaakat sulu'u tü apainkat.
Shia ne'e apülajünaka woulia, tü wunu'u yaa pasanainkat sünain  tü  apainkat süpüla nnojolüinjatüin weküin süchon. “Müleka jiküle shia, ja'itakaje ne'e jipettüle shia, shiimüinshaana ouktajanain jia sütüma”, müshi chi Maleiwakai wamüin.
Shiasa'a joolu'u sünüiki tü wüikat: ―Nnojo. Nnojotsü shiimüin tia. Nnojoleena jia ouktüin.
Müleka jiküle süchon tü wunu'ukot, kekiijeena ma'i jia süpüla kasa süpüshua. Meena aka jia Maleiwakai sünain jiyaawatüin saa'u tü anasükat je tü mojusükat. Müsüjese'e niyouktüin süpüleerua jiküinjatüin süchon tü wunu'ukot ―sümataalakalaka tü wüikat.
Sünanajaa sümüsü tü jietkat tü wunu'ukot sünain anachonin ma'i shiyolojo su'upa'alu'u sümaa saashaje'erüin saa'in süle'eru'u: “Anachonkatche ma'i shiyolojo süchon tü wunu'ukot. Ja'yasü saa'u jemetüin ma'i. Teküle shia, wayuujeerüin kekiisü ma'i taya”, müsü saa'in süle'eru'u. Süsü'ütüinjese'e tü süchonkot sünain shiküin. Shikiraakalaka shia nümaa chi su'wayuuseka'iya.
Je wanaa sümaa neküin süchon tü wunu'ukot, nayaawanajaa amaalü mashe'inyuuin naya. Na'yapüjakalaka joo wane naicheyaa süpana tü wunu'u “higuera” münakat.
Shiasa'a wanaa sümaa motsoin ka'ikat, naapakalaka chi wayuukai sümaa tü jietkat nipijana Jehová, chi Maleiwakai, waraittüin sulu'upünaa tü apainkat. No'unakalaka süpüla onujulawaa nuulia shiyaama'a tü wunu'uliakat yaasükat sulu'u tü apainkat.
Neenajakalaka Jehová Maleiwa chi wayuukai sünain maa nümüin, ―¿Jalashi pia toulia?
Otta chi wayuukai, nüsouktakalaka: ―Maleiwakalee, taapüin pipijana sünain waraittüin pia süpa'apünaa tü apainkat. Je süka mashe'iin taya, mmotshi taya peema. Tonujulaakalaka puulia ―mataashi.
Nüsakirakalaka joo chi Maleiwakai nia: ―¿Jaralü aküjaka pümüin süchiki sünain mashe'iin pia? ¿Eküinja'a eera pia süchon tü wunu'u tapülajakat puulia? ―müshi.
―Shiimü'inya teküin shia. Shia katümasitka türa jierü paapakat tamüin süpüla tamaainjatüin. Shia ekiraka taya süchon tü wunu'ukot ―nümakalaka chi wayuukai.
Nüsakirakalaka joo chi Maleiwakai tü jietkat: ―¿Jamüsü paa'inraka'a tüü? Asouktüsü joo tü jietkat: ―Teküin süchon tü wunu'ukot süka shimeejüin taya tü wüi e'ike'erütkat ―müsü.
Nümakalaka Jehová, chi Maleiwakai, sümüin tü wüikat: ―Saalii pi'ike'erüin tü jietkat, süsalainjatü pia. Mojuinjatü akuaippa pia sa'akajee tü mürütkalüirua je tü kasakalüirua una'apüjatkat. Lemütakuu meerü joo pia süka paa'into'u süpüla ka'ikat süpüshua soo'opünaa mma.
Pa'ünüüwajiraweerü pia tatüma sümaa tü jietkat. Je wane suu'uliwo'u tü jietkat, neewainjeerü pia sünain pikii. Otta piakat, püchoteerü shiinee nuu'ui ―müshi joo chi Maleiwakai sümüin tü wüikat.
Nüma nümüsia Jehová Maleiwa tü jietkat: ―Koo'omüinjeerü tü müliaa pi'reetkat wanaa sümaa ipuolaa je müsia saalii jemeyulaa pümüin. Je mayaainje tia, ayateeria müliain pia nii'iree chi pu'wayuusekai. Otta niakai, nieechi laülaaka paa'u ―nümakalaka chi Maleiwakai sümüin.
Otta nümüin chi wayuukai, nümakalaka Jehová, chi Maleiwakai: ―Sükajee poonooin sümaa sünüiki tü pu'wayuusekat sünain piküin süchon tü tapülajakat puulia, süsalashi joo pia tatüma. Tayüülajeerü tü mmakat pi'yataainjatkat aa'u. Watteerü saalii pümüliain sünain paa'inmajüin tü pünajütkat süpüla ka'ikat süpüshua.
Ka'ttieechi pia, otta eweeteerü sa'aka puuso'ulu mojuui otta wunu'u keipüsesü.
E'reechi pia a'yatawaa jashichin püpüleerua sümaa piroujeeinjatüin tü pipijaainjatkat aka wane'ere'eyaja'a saja'ttüin pi'yataain ouktapa pia. Ale'ejeechi ouktapa pia sa'akamüin tü mma tatükakat anainjee pia. Shiimüin sünain mmainjachin pia püchikua, süka aainjuushin pia sünainjee ―mataashi chi Maleiwakai nümüin.
Ni'itaain Adán sünülia tü nu'wayuusekat Evain süka soushin shia wayuu süpüshua.
Je Jehová, chi Maleiwakai, nükumajüin wane she'iinua süka süta mürüt nüpüla Adán je müsia tü nu'wayuusekat. Kashe'inkalaka naya nütüma.
Nümakalaka joo Jehová, chi Maleiwakai: ―Müinapa aka waa'in joo wayuukana naa sünain natüjaain saa'u tü anasükat je tü mojusükat. Je joolu'u, eesü süpüla nasü'ütüin sümaa neküin süchon türa wunu'u kataapalakat atüma so'u wayuu waneepia. Müleka neküle shia, kateena o'u süpüla ka'ikat süpüshua ―müshi chi Maleiwakai.
Müshijese'e nujuittirüin Jehová Maleiwa na wayuukana sulu'ujee tü apainkat Edén süpüla na'yataainjanain sünain apünajaa saa'u tü mma atükünakat anainjee paala naya.
Shiasa'a nujuittirapa naya, ni'itaakalaka chi Maleiwakai wane aapieeirua nüma'anajeejana chaa wüinpujeeru'u sünain tü apainkat. Oo'ulaka ni'itaain wane chajaruuta leeyatüsü waneepia sümaa chuwatüin. E'itaanüsü tüüirua suulia shikerolüin wayuu sünainmüin tü wunu'u kataapalakat atüma so'u wayuu.
Naapaain Adán tü nu'wayuusekat. Kachonkalaka shia wane jo'uu toolo, Caín nünülia sütüma. “Nükaaliijüinyala ma'i taya Jehová kachonitka'a taya wane jo'uu toolo”, müsü shia sümaa talatüin ma'i saa'in.
Kachonkalaka joo shia süchikua'aya. Abel nünülia joo chi emülieekai. Shiasa'a miyo'uyuupa naya, anneetpü'üshi Abel, oo'ulaka Caín, wayuu apünajüi.
Shiasa'a so'u wane ka'i, nülü'üjakalaka Caín süpüshi tü nü'ttiakat süpüla nüsülajüinjatüin nümüin Jehová sünain nii'iyatüin nujut nümüin.
Akaaja'a Abel, nülü'üjüin sa'anasiakat shi'iruku, tü palajatkat süchon na'anneetse. Nu'uta aa'inrü sümaa nüsülajüin tü shi'irukukat nümüin Jehová. Talatakalaka naa'in Jehová nümaa Abel je sümaa tü nüsülajalakat nümüin.
Niaka'a niyouktüin Caín sümaa tü nüsülajalakat. Aashichijaashijese'e Caín  sümaa üttüin ma'i naa'in.
Nümakalaka joo Jehová nümüin: ―¿Jamüshi jashichika'a pia sümaa üttüin paa'in?
Müleka paa'inrüle tü anasükat, nnojoleechi tayouktüin pia, ¿aashi müin? Akaajasa'a paa'inrüle tü mojusükat, nnojotsü wattain puulia tü kaainjalaakat. Alaülaajaweesü paa'u. Jalia pia suulia süchepchiajayaa pia ―müshi chi Maleiwakai.
Je so'u wane ka'i, nümakalaka joo Caín nümüin Abel chi nimüliakai: ―Anakaja wawaraijaale sa'akapünaa mojuui ―müshi nümüin. Je sa'akamüin tü mojuuikat, nünaataakalaka Caín noo'omüin chi nimüliakai sünain nu'utaleein naa'in.
Shiasa'a süchikijee tia, nüsakirakalaka Jehová Caín: ―¿Jalashisa'a Abel chi pimüliakai? Nüsouktakalaka Caín: ―¿Jamüin? Nnojoishi tatüjaain aa'u. ¿Tayajasa'a e'itaanaka süpüla taa'inmajüinjachin chi tawalakai? ―mataalashi.
Nümakalaka Jehová nümüin: ―¿Jamüsü paa'inraka'a tüü? Kaatei, a'waatüsü tü nüshakat chi pimüliakai mmaapüjee sünain achuntaa pasalawaa.
Asüitpa tü mmakat nüsha chi puwalakai amülakat saa'u. Je saalii pu'utüichipain naa'in, mojuitpa joo tü mmakat püpüleerua.
Nnojoleerü kachooin tü pü'ttiakat. Otta pia, waleta'ain meechi pia waneepia sainküin mmakat süpüshua sünain onujulaakuu müin suulia wayuu ―müshi joo chi Maleiwakai nümüin.
Nüsouktakalaka Caín nümüin Jehová: ―Aisha'ajaa, alu'uleeka ma'i taya. Iseerü tachiki tachecherüinjatüin taa'in su'utpünaa tü müliaa te'reetkat süsala taainjala pütüma.
Piyüülajüin joo taya sümaa tojuittinneechin suulia tü mma ta'yataapü'ükat alu'u. Müshijese'e unateechin taya waneepia sainküinpünaa mma eere  tonujulaakuu tameechin suulia wayuu. Je müleka süntüle tanain, su'uteechin aa'in taya ―mataalashi Caín.
Nüsouktakalaka Jehová nümüin Caín: ―Nnojo piyo'ujaain aa'in saa'u tü alateetkat mapeena. Müleka pu'utünüle aa'in, akaratshituweerü shi'rüin sümüliala wayuu aa'inrakat tia ―müshi. Ni'itaakalaka Jehová wane niyaawase nünain Caín shiyaawatüinjachikai aka wayuu wanaajiraakat amaa suulia su'utajüin naa'in.
Nu'unakalaka Caín nüma'anajee Jehová süpüla kepiainjachin chaa wüinpumüin saa'ujee tü apainkat Edén sulu'u wane mma kanüliasü Nod.
Kachonshi joo Caín sümüin tü nu'wayuusekat wane jo'uu toolo. Enoc nünülia natüma. Akumajüshi Caín wane pueulo kakulaatsesü wanaa sümaa jemelin chi nüchonkai. Ni'itaakalaka sünülia tü pueulokat Enoc.
Toolo joo wane nüchon Enoc kanüliashi Irad. Otta Irad, nüshi Mehujael. Otta Mehujael, nüshi Metusael. Otta Metusael, nüshi Lamec.
Otta Lamec, nüneeküin piamasü jieyuu süpüla nu'wayuusein. Ada sünülia wane, otta sünülia tü wane, Zila.
Kachonsü Ada wane toolo kanüliashi Jabal. Nia sütuushika süpüshua tü wayuu o'onootkalüirua kamülüinkat paa'a, anneerü oo'ulaka kaa'ula.
Je wane süchon Ada, kanüliashi Jubal, chi nimüliakai Jabal. Nia sütuushika süpüshua tü wayuu atüjakat süpüleerua atalejaa “arpa” oo'ulaka amaasijawaa.
Otta Zila tü suwala'atakat nu'wayuuse Lamec, kachonsü shia'aya, wane toolo kanüliashi Tubal-caín je müsia wane jierü Naama sünülia. Je Tubal-caín, akumajüi kasa aainjuushikat süka kachueera oo'ulaka “bronce”, tü kasa shi'yataayakat wayuu.
So'u wane ka'i, ee'irajüshi Lamec sümüin tü piamasükalüirua nu'wayuuse sünain müin jayeechikat: “Anuu tee'irain jümüin ta'wayuusechon Ada oo'ulaka Zila: Müleka sheewainre taya wane wayuu, to'uteerü aa'in. Müleka nüshe'etüle taya wane jima'ai, to'unaajaajeechi aa'in.
Maa aka pasalaainjachin Caín akaratshitua, akaaja'a tayakai müleka to'utünüle aa'in, wainmatuashaaneechi pasalaain taya”, müshi nii'irainru'u.
Kachonshi Adán nüchikua'aya sümüin tü nu'wayuusekat. Shi'itaain nünüliain Set sünain maa:  “Aapünüichipa tamüin nütüma Maleiwa wane tachonya nii'iraka Abel nu'utakai aa'in Caín”.
Otta müshia Set je tü nu'wayuusekat, kachonshii wane jo'uu toolo. Enós  nünülia  natüma.  Je wanaa nümaa Enós, o'ttüsü wayuu sünain achuntaa nünülia Maleiwakai sümaa shii'iyatüin nujut nümüin sünain maa nümüin: “Jehová, wa'waajüin ma'i pia”.
Akumajünüsü wayuu nütüma chi Maleiwakai sünain müin aka naa'in je nükuaippapala. Naainjüin wayuu toolo oo'ulaka wayuu jierü. Nümakalaka wane pütchi analu'ut namüin. Je nanülia nütüma, “wayuu”. Anuu nanülia na nuu'uliwo'ukana Adán:
Shiasa'a süntapa nuuyase Adán sünainmüin 130 juya, kachonshi nia wane toolochon müshi aka naa'in niakai. Set nünülia nütüma.
Shiasa'a süchikijee tia, koo'omüinsü nümüin Adán 800 nuuyase. Eekalaka wane nüchonni'iya.
Ouktüshi Adán 930 nuuyase.
Shiasa'a süntapa nuuyase Set sünainmüin 105 juya, kachonshi nia wane toolochon. Enós nünülia nütüma.
Shiasa'a süchikijee tia, koo'omüinsü nümüin Set 807 nuuyase. Eekalaka wane nüchonni'iya.
Ouktüshi Set 912 nuuyase.
Shiasa'a süntapa nuuyase Enós sünainmüin mekietsat shikii juya, kachonshi nia wane toolochon. Cainán nünülia nütüma.
Shiasa'a süchikijee  tia, koo'omüinsü  nümüin Enós 815 nuuyase. Eekalaka wane nüchonni'iya.
Ouktüshi Enós 905 nuuyase.
Shiasa'a süntapa nuuyase Cainán sünainmüin akaratshi shikii juya, kachonshi nia wane toolochon. Mahalaleel nünülia nütüma.
Shiasa'a süchikijee tia, koo'omüinsü nümüin Cainán 840 nuuyase. Eekalaka wane nüchonni'iya.
Ouktüshi Cainán 910 nuuyase.
Shiasa'a süntapa nuuyase Mahalaleel sünainmüin aippirua shikii ja'ralimüin juya, kachonshi nia wane toolochon. Jared nünülia nütüma.
Shiasa'a süchikijee tia, koo'omüinsü nümüin Mahalaleel 830 nuuyase. Eekalaka wane nüchonni'iya.
Ouktüshi Mahalaleel 895 nuuyase.
Shiasa'a süntapa nuuyase Jared sünainmüin 162 juya, kachonshi nia wane toolochon. Enoc nünülia nütüma.
Shiasa'a süchikijee tia, koo'omüinsü nümüin Jared 800 nuuyase. Eekalaka wane nüchonni'iya.
Ouktüshi Jared 962 nuuyase.
Shiasa'a süntapa nuuyase Enoc sünainmüin aippirua shikii ja'ralimüin juya, kachonshi nia wane toolochon. Matusalén nünülia nütüma.
Shiasa'a süchikijee tia, koo'omüinsü nümüin Enoc 300 nuuyase. Eekalaka wane nüchonni'iya. Wanaawajiraain naa'in waneepia nümaa Maleiwa.
Aleewapü'üshi nia waneepia nümaa chi Maleiwakai süma'inru'u katüin no'u. Je 365 nuuyase, so'u wane ka'i, nnojolichipa nia. Nnojo'iraa müshi, süka nülü'üjüin nia Maleiwa iipünaamüin.
Shiasa'a süntapa nuuyase Matusalén sünainmüin 187 juya, kachonshi nia wane toolochon. Lamec nünülia nütüma.
Shiasa'a süchikijee tia, koo'omüinsü nümüin Matusalén 782 nuuyase. Eekalaka wane nüchonni'iya.
Ouktüshi Matusalén 969 nuuyase.
Shiasa'a süntapa nuuyase Lamec sünainmüin 182 juya, kachonshi nia wane toolochon.
Ni'itaain Noéin nünülia sünain maa: “Mayaasüje o'ulejuushin tü mmakat nütüma Maleiwa, nu'tte'ereena waya chi tachonkai suulia müliajüin waya sünain waa'inmajüin tü mmakat”, müshi.
Shiasa'a süchikijee tia, koo'omüinsü nümüin Lamec 595 nuuyase. Eekalaka wane nüchonni'iya.
Ouktüshi Lamec 777 nuuyase.
Shiasa'a süntapa nuuyase Noé sünainmüin 500 juya, kachonshi nia apünüinshii tooloyuu. Je nanülia nütüma: Sem, Cam je müshia Jafet.
Ayatüsia koo'omüin wayuu sainküin mmakat süpüshua. Je tü jieyuukalüirua, anapüisü ma'i. Otta müshia no'uluku na wayuu tooloyuu nüpüshikana Maleiwa, keejiasü namüin tü majayünnüükat süka anasüchoin ma'i shiairua. Müshiijese'e naapaain eekai nacheküin süpüleerua na'wayuuseinjatüin.
Otta Jehová, müshi nia: “Nnojolüitpa anain tamüin katüin so'u wayuu süpüla ka'ikat süpüshua. Ouktajanapaja'a ne'e naya so'u wane ka'i süka wayuuin naya. Anakaja joolu'u müleka nnojorüle sülatüin kataa o'u namüin süchikijee tü nouyase 120 juya”, müshi.
Otta na noo'uliwo'ukana na majayünnüü ka'wayuusekana na nüpüshikana Maleiwa, miyo'uyuu ma'i sümaa katsüniin ma'i naya. E'nnaajünüshii naya so'u wainma juya sünain kojutüin sütüma wayuu saa'ujee yalayalain ma'i naya sünain atkawaa.
Ni'rüin Jehová tü wayuukolüirua sainküin mmakat sünain mojulaain ma'i shiairua je jülüjain saa'in tü mojulu'utkat waneepia.
Mojutaasü ma'i naa'in saa'u nükumajüin wayuu paala sümaiwa süpüla  kepiainjatüin  shia  sainküin mma. Müsü naa'in nüle'eru'u: “Aisha'ajaa, anashije müleka nnojolinkaleje takumajüin wayuu.
Anakaja joolu'u taja'ttirüle süpüshua wayuu süma'ale'eya tü mürütkat je tü kasa lemütüsükat mmolu'u otta tü wuchiikat”, müshi.
Otta müshia Noé, talatüsü ma'i naa'in chi Maleiwakai nüka süka lotüin ma'i nükuaippa nu'upala.
Anuu nüchiki Noé, nashi na apünüinshiikana tooloyuu, kanüliakana Sem, Cam oo'ulaka müshia Jafet. Sa'akajee tü wayuukolüirua eejatkat wanaa nümaa Noé, nia'ala nümüiwa anamiaka waneepia sümüin wayuu je lotüin nükuaippa nu'upala Maleiwa. Je wanaawajiraasü naa'in waneepia nümaa Maleiwa.
Otta wayuu süpüshua, mojulaasü waneepia nu'upala Maleiwa. Atkaajiraashii naya sainküin mmakat süpüshua sünain pa'ürülaajiraain naya.
Ni'rüin chi Maleiwakai sünain kama'üralüin wayuu süpüshua, sünain e'rülin wayumüin ma'i naya.
Nümakalaka joo chi Maleiwakai nümüin Noé: ―Kaatei, shia tale'eru'uka ne'e taja'ttirüinjatüin tü wayuukolüirua ütamüinre'eya sainküin mmakat süpüshua. Taja'ttireerü shiairua sükajee koo'omüin koo'omüin sükalu'u ka'i natüma mojulawaa sainküin mma.
Alu'ujasa piakai, anakaja joolu'u müleka pükumajüle wane kasa maa aka saa'in anua müle'oshaatain ma'i süka wunu'u anasüin eekai kajüin. Je tü anuakat, wainmeerü sütaüjia pütüma. Püshulereerü mena yaa sulu'ujee oo'ulaka sütoutajee süpüshua suulia shikerojüin wüin sulu'umüin.
Tamüshi paala pia jamüinjatüin pütüma sükumajia tü anuakat: Tü saja'apüinjatkat, 140 “metro” shia, oo'ulaka  piama  shikii  apünüinmüin “metro” tü seerulüinkat, oo'ulaka poloo pienchimüin “metro” saja'apüin iipünaamüin.
Apünüintua pütüma süpa'a tü anuakat, wane yaa unaapünaa, wane yaa süse'eru'upünaa, je wane iipünaa. Yaleta pütüma tü saajunakat wane süse'eru'u “metro” suulia tü süsepükat süpüla shikerolüinjatüin jouktai je suwarala ka'i. Je pi'itaa wane so'u tü anuakat yaa shiatapa'a ―müshi.
Ayatüshi aashajaain chi Maleiwakai nümüin Noé sünain maa: ―Kaatei, anteerü tatüma wane wüin miyo'ushaata ma'i süpüla taja'ttirüinjatüin tü wayuukot ütamüinre'eya je kasa süpüshua sainküinkat mma. Shiimüin sünain oo'uwo'uleerüin sütüma tü wüinkat kasa süpüshua eekai katüin o'u.
Alu'ujasa piakai, nnojoleechi ouktüin. Anuu wane pütchi pansaatüjütkalia tatüma te'itaain joo püpüla: O'otoweechi pia sulu'umüin tü anua pükumajakat sümaa tü pu'wayuusekat oo'ulaka namaa na püchonniikana namaa na'wayuuse.
Pikerotireerü kasa süpüshua eekai eein ne'e sünain piamawalin shia sulu'umüin tü anuakat, wane toolo oo'ulaka wane jierü süpüla kachooinjatüin shia kataiwa so'u pütüma suulia saja'lajaain saa'ujee mmakat. Pikerotireerü kasa süpüshua, tü maüsükalüirua je tü simoluunakalüirua, tü wuchiikalüirua je tü mürütkalüirua je tü lemütüsükalüirua.
Pükotchireerü eküülü süpüshua süpüla  jipijaaya  jiakana  je tü kasakalüirua süpüshua jümaainjatkat sulu'u tü anuakat ―nümakalaka chi Maleiwakai nümüin Noé.
Oonooshi Noé sümaa nünüiki chi Maleiwakai sünain naa'inrüin süpüshua'aya tü nuluwataakat anain.
Shiasa'a süchikijee tia, nümakalaka Jehová nümüin Noé: ―Noékalee, sa'akajee tü wayuukolüirua katakat o'u wanaa pümaa, tatüjaa aa'uchi piain pümüiwa anamiain waneepia sümüin wayuu je sünain lotüin pükuaippa to'upala. Je sükajee tia, po'otoo pümaala sulu'umüin tü anuakat sümaa tü pu'wayuusekat oo'ulaka na püchonniikana je na'wayuuse namaa.
Pikerotira pümaala kasa süpüshua sulu'umüin tü anuakat, tü maüsükalüirua je tü simoluunakalüirua. Tü kasa eekai anain süpüla ekünaa je tü eekai anain süpüla o'utinnaa aa'in tamüin, pikerotira tooloyuu akaratshisü oo'ulaka jieyuu akaratshisü wane'ewaire sukua. Otta tü kasa eekai nnojolüin anain süpüla ekünaa je süpüla o'utinnaa aa'in tamüin, pikerotira waneesia ne'e toolo oo'ulaka waneesia jierü wane'ewaire sukua.
Je pikerotira pümaala sulu'umüin tü anuakat süpüshua tü wuchiikalüirua waawatakat chaa iipünaa, pikerotira tooloyuu akaratshisü oo'ulaka jieyuu akaratshisü wane'ewaire sukua. Puu'ulaka tüü süpüla katüinjatüin so'u süpüshua tü kasakalüirua je tü wuchiikalüirua kachonjaiwa shia süpüla koo'omüinjatüin tü suu'uliwo'ukalüirua süchikua sainküin mmakat.
Kaatei, akaratshipa ka'i, a'iteerü wane juya miyo'ushaata ma'i tatüma sainküin mmakat süpüshua. Wataaweerü ka'i je sa'wai so'u pienchi shikii ka'i sünain a'itaa süpüla saja'ttüinjatüin wayuu ütamüinre'eya je kasa süpüshua sainküin mma. Shiimüin sünain oo'uwo'uleerüin sütüma tü wüinkat kasa süpüshua eekai katüin so'u ―müshi Jehová nümüin Noé.
Oonooshi Noé sümaa nünüiki Jehová, chi Maleiwakai, sünain naa'inrüin süpüshua'aya tü nuluwataakat anain.
A'itüsü tü juya miyo'ushaatakat sainküin mmakat wanaa sümaa 600 nuuyase Noé.
Süpülapünaa süntüin tü juyakat, o'otooshi Noé sulu'umüin tü anuakat sümaa tü nu'wayuusekat oo'ulaka namaa na nüchonniikana je na'wayuuse.
Je sütüma tü nümatüjütkat paala chi Maleiwakai nümüin Noé, ekerotüsü nümaa kasa süpüshua sulu'umüin tü anuakat, tü maüsükalüirua je tü simoluunakalüirua, je tü wuchiikalüirua je tü lemütüsükalüirua. Piamawalin shia nütüma, toolo oo'ulaka jierü. Ekerotüsü eekai anain süpüla ekünaa je süpüla o'utinnaa aa'in nümüin Maleiwa, oo'ulaka eekai nnojolüin anain süpüla ekünaa je süpüla o'utinnaa aa'in nümüin.
Shiasa'a shikettaajapa akaratshisükat ka'i, o'ttüsü tü juyakat sünain sü'itüin sainküin mmakat süpüshua.
Wanaa sümaa 600 nuuyase Noé, o'ttüsü sünain asetaa tü wüinkat. So'u tü piamaitkat kashi sünainmüin poloo akaratshimüin ka'i, asetsü süle'eru'ujee tü mmakat wane wüin miyo'ushaata je a'ita müsia wane juya ka'üliashaatasü ma'i.
Shia tü juya miyo'u nümakat Maleiwa siraainjatkat amaa ka'i je sa'wai waneepia so'u pienchi shikii ka'i.
So'u tü ka'i su'ttakat o'u tü juyakat sünain a'itaa, ekerotüshi Noé je tü nu'wayuusekat sulu'umüin tü anuakat namaa na nüchonnii apünüinshiikana, Sem, Cam oo'ulaka Jafet, namaa na'wayuuse.
Ekerotinnüsü nümaa Noé kasa süpüshua sulu'umüin tü anuakat, tü maüsükalüirua je tü simoluunakalüirua, je tü wuchiikalüirua je tü lemütüsükalüirua.
Ekerotinnüsü shia sünain piamawalin nütüma Noé, toolo oo'ulaka jierü.
Ekerotinnüsü tü kasakalüirua süpüshua, tü nümakat paala chi Maleiwakai nümüin Noé. Nüsülüjaa nümüsia chi Maleiwakai so'u tü anuakat namaa.
So'u pienchi shikii ka'i, a'itüsü waneepia süpa'apünaa tü mmakat süpüshua sünain siraain ka'i je sa'wai sümaa. Mayaasü shipirajaain tü mmapa'akat sütüma eepünaweere ne'e, shiyalera shiyalera sümüsü tü anuakat iipünaamüin.
Siraasü mapa tü mmakat sütüma tü wüinkat, unantüsü tü anuakat shirokupünaa.
Alatüsü tü wüinkat suulia tü uuchikalüirua süpüshua.
Miyo'ushaana joo tü wüinkat sülatirüin tü uuchikalüirua maa aka akaratshi “metro”.
Makuaippatsüjese'e oo'uwo'ulüin kasa süpüshua'aya aapünakalüinka amüin kataa o'u süpa'apünaa tü mmakat. Ouktüsü tü wuchiikalüirua, tü kasakalüirua eekai maüsüin je eekai simoluunain, tü lemütüsükalüirua, je wayuu süma'aya ütamüinre'eya.
Naja'ttirüin Jehová kasa süpüshua katakat o'u paalainka sainküin mmakat. Naja'ttirüin wayuu otta mürüt otta tü kasa lemütüsükat mmolu'u otta wuchii. Naya'ala ne'e makatakana namüiwa sümaa kataa o'u Noé je na nümaakana sulu'u tü anuakat je tü kasakalüirua je tü wuchiikalüirua eekat sulu'u tü anuakat.
Wainma sükalia siraain tü mmakat wüin, wane'ere'eya shikeraajapa tü 150 ka'i.
Jülüjüshi naa'in chi Maleiwakai Noé sümaa tü kasakalüirua süpüshua nümaakat yaa sulu'u tü anuakat. Nüjütüin wane jouktai soo'opünaa tü mmakat. Müsüjese'e o'ttüin sünain oyoolojoo tü wüinkat.
Oo'ulaasü suulia ojuittaa tü wüin palatüsükat süle'eru'ujee mma. Je oo'ulaasü tü juya miyo'ukat suulia a'itaa.
Ayatüsü oyoolojüin tü wüinkat so'u tü 150 ka'i.
Je shiasa'a so'u tü akaratshikat kashi sünainmüin tü polookot akaratshimüin ka'i, aikkalaa müsia tü anuakat saa'u wane namünashii sa'aka tü uuchikalüirua kanüliakat Ararat.
Ayatüsia oyoolojüin tü  wüinkat. Je  so'u tü polookot kashi sünainmüin tü palajatkat ka'i, ee'iyataasü shi'ichi tü uuchikalüirua.
Shiasa'a süchikijee pienchi shikii ka'i joyotüin tü anuakat saa'u tü uuchikat, naakatakalaka Noé wane shipentaanain tü anuakat.
Nüjütakalaka sulu'upünaa tü shipentaanasekat wane samulu anooipa'amüin shii'iree nütüjaweein saa'u sünteerüle sünain mma eekai josoin. Otta tü samutkat, ale'ejawaisü sümaa su'unüin süchikua kojuyatua, eimalaaleesia süntapa sünain mma eekai josoin.
Je süchikijee nüjütüin Noé tü samutkat, nüjütakalaka wane toomasü, shii'iree nütüjaweein saa'u müleka sünteerüle sünain mma eekai josoin.
Otta süka eeyüliain wüin soo'opünaa tü mmakat süpüshua, alenaasü süchikua tü toomasükat. Niyurulüin nütüna Noé süpanapa süpüla nikerole'erüinjatüin sulu'umüin tü anuakat.
Otta müsia süchikijee akaratshisü ka'i, nüjütakalaka tü toomasükat süchikua sulu'ujee tü anuakat.
Je motsapa ka'i, ale'ejüsü tü toomasükat nünainmüin sümaa sülü'üjüin shi'ichiru'u süpana wane wunu'u “olivo” münüsü. Nütüjaaitpa aa'ulu Noé sütüma tia sünain sumoutalaaitpain wüinkat suulia tü mmakat.
Shiasa'a akaratshi ka'i süchikijee, nüjütakalaka tü toomasükat süchikua anooipa'amüin. Müitkalaka shia male'ejünüin süchikua.
Je Noé, 601 nuuyase wanaa sümaa saja'lajaain tü wüinkat. Je so'u tü palajatkat kashi sünainmüin tü palajatkat ka'i, eirakaashi nia sulu'upünaa shipentaanase tü anuakat sümaa nünalaain anooipa'amüin. Ni'rüin tü mmakat sünain alü'ülüin süpüla oosolowaa.
Otta so'u tü piamasükat kashi sünainmüin tü piamakat shikii akaratshimüin ka'i, josoitpa ma'i tü mmakat.
Nümakalaka joo chi Maleiwakai nümüin Noé:
―Pujuitta pümaala sulu'ujee tü anuakat sümaa tü pu'wayuusekat oo'ulaka na püchonniikana je na'wayuuse.
Pujuittira pümaala tü kasakalüirua eekat jümaa sulu'u tü anuakat: tü wuchiikalüirua, tü kasakalüirua süpüshua eekai maüsüin je eekai simoluunain, oo'ulaka tü lemütüsükalüirua. Anakaja kachonle shia, wainmaiwa shia sainküin mmakat ―mataashi.
Müshijese'e ojuittüin Noé sulu'ujee tü anuakat sümaa tü nu'wayuusekat oo'ulaka na nüchonnikana je na'wayuuse.
Ojuittüshii naya sulu'ujee tü anuakat sümaa süpüshua tü kasakalüirua je tü lemütüsükalüirua je tü wuchiikalüirua.
Otta müshia Noé, nüpaa'uwajaakalaka ipa süpüla akumajaa wane a'ajüleepala süpüla na'ajüinjatüin kasa nümüin Maleiwa sünain nii'iyatüinjatüin nujut nümüin. Naapaakalaka waneesüwai mürüt je wuchii sa'akajee tü kasakalüirua je tü wuchiikalüirua aneekajuushikat paala nütüma Maleiwa. Nu'utakalaka saa'in sünain na'ajüin shia süpüshua saa'u tü ipa apaa'uwajuushikat.
Talatüsü ma'i naa'in chi Maleiwakai süka jemetüin ma'i sheejuu tü a'ajuushikat nümüin. Müsü naa'in nüle'eru'u: “Tatüjaa aa'ulu wayuu süpüshua sünain mojulaain jo'uuiwa'aya sünainmüinre'eya laülaapa. Müiria nnojolüin to'ulejüin tü mmakat saaliijee tü kasa mojusü saa'inrakat wayuu. Je müiria nnojolüin to'utüin saa'in kasa süpüshua eekai katüin o'u maa aka tü taa'inrüitpakat.
Eeiwa'aya tü mmakat, eeweerü ka'i je sa'wai, je eeweerü juyapu'ulia je jouktale'olu, aijeerü jemiai je aijeerü walatshi, je eeweerü kashi süpüla apünajaa je süpüla asü'üjaa pünajüt”, müsü naa'in Maleiwa.
Nümakalaka joo chi Maleiwakai wane pütchi analu'ut nümüin Noé je namüin na nüchonniikana sünain maa namüin: ―Anakaja kachonniire jia, wainmaiwa na juu'uliwo'ukana sainküin mmakat süpüshua.
Laülaajeena jia saa'u tü kasakalüirua, saa'u tü wuchiikalüirua, saa'u tü lemütüsükalüirua, je saa'u tü jimekalüirua. Natüjaajeena aa'u jia sünain alana'aleein jia noulia. Kojuteena jia sütüma süpüshua waneepia.
Te'itaain paala sümüin wayuu tü wunu'ukolüirua süpüla shiküinjatüin süchon. Ayata jia sünain jiküin shia. Otta müsia joolu'u, te'itaweerü jümüin tü kasakat süpüshua eekai shipiajatüin yaa sainküin mma süpüla jiküinjatüin shi'irukuya.
Akatsa'a nnojolüinjatüin jiküin kasa eekai nnojolüin ayu'luushin süsha. Tachiajaain jia saa'u tüü sükajee shiain süshaka kasa süpüshua katakat atüma so'u.
Müleka su'utünüle aa'in wane wayuu, kasalajaneerü tatüma nümüin chi uwomuyuukai süchiki sünain ouktajachin nia saaliijee. Ja'itakaje süsirüinje mürüt shia, oukteeria tia ne'e saalii.
Süka sükumajuushin wayuu sünain müin aka naa'in Maleiwa, chi eekai nu'utüin saa'in wane wayuu, süsaleechi sünain nu'utünüin aa'in saalii.
Tamüshii paala jia tachikua, anakaja kachonle jia, joulüiwa na juu'uliwo'ukana sainküin mmakat süpüshua ―müshi chi Maleiwakai nümüin Noé.
Nümakalaka chi Maleiwakai nümüin Noé je na nüchonniikana:
―Anii joo taya taashajaain jümaa süka te'itaain joolu'u wane pütchi pansaatüjütkalia tatüma jüpüla je napüla na eeinjanakana jüchikijee jiakana.
Te'itaain shia'aya süpüla tü wuchiikalüirua je tü kasakalüirua jümaajatkat sulu'u tü anuakat je süpüla tü süchonjeetkalüirua sainküin mmakat.
Anuu tü pütchikat te'itaakat joolu'u jümüin sünain pansaain tanüiki: Müiria nnojolüin taja'ttirüin wayuu je tü kasakalüirua süpüshua süka wane wüin miyo'u. Je müichia maluwataain taya wane juya miyo'u süpüla saja'lajaainjatüin tü mmakat sütüma ―mataashi.
Ayatüsü naashajaala chi Maleiwakai namaa: ―Taküjeerü joolu'u tü taa'inreetkat süpüla jütüjaainjatüin saa'u sünain pansaain ma'i tü tamüitpakat jümüin jiakana, namüin na juu'uliwo'ukana napüshua, je sümüin tü kasakalüirua süpüshua epijaakat joolu'u je mapeena.
Eejeerü tü kasüpolüinkat sütu'upa'a sirumakat. Shiasa'a ji'rapeena jiakana tia, je müsia tü kasakalüirua sainküin mma, soteerü jaa'in tü tamüitpakat jümüin sünain pansaatüjüliain shia.
Je wanaa  sümaa  sirumain  ka'ikat  wanaa sümaa shii'iyataain wane kasüpolüin,
jülüjeerü taa'in tü tamüitpakat joolu'u jümüin je sümüin tü kasakalüirua süpüshua sünain pansaain tanüiki sünain tamüin: “Müiria nnojolüin taja'ttirüin wayuu je tü kasakalüirua süpüshua süka wane wüin miyo'u”.
Müshi paala  taya  tachikua:  Ja'yapa tü kasüpolüinkat sirumatu'u, soteerü taa'in tü tamüitpakat jümüin je sümüin kasa süpüshua sainküin mma sünain pansaajeerüin tanüiki waneepia süpüla ka'ikat süpüshua.
Kettaaitpa joo tanüiki jümüin sünain taküjain süchiki tü kasüpolüinkat soteetkat atüma jaa'in sünain pansaatüjüliain tanüiki jümüin je sümüin kasa süpüshua.
Anuu nanülia na nüchonniikana Noé, na ashakatakana sulu'ujee tü anuakat: niaja'a Sem, Cam je müshia Jafet. Na apünüinshiikana nüchonnii Noé, naya shikiika tü wayuukolüirua süpüshua sainküin mma. Je chi kanüliakai Cam, nia nüshi Canaán.
Je Noé, a'yataashi joo sünain apünajaa. Nia wayuu palajachika sünain akumajaa wane apain kalu'ukot tü pünajüt “uuwa” münakat, aainjünakat aka achon wane asüüshi “wiino” münüsü.
So'u wane ka'i, asüshi Noé süpüshi tü “wiinokat”. Niperakalaka sütüma. Nutunkakalaka sümaa maichein sulu'u nejepüse.
Niasa'a Cam nüshikai Canaán, wanaa sümaa ni'rüin chi nüshikai sünain maichein nia, nu'unakalaka nanainmüin na nuwalayuukana süpüla nüküjainjatüin nüchiki chi nashikai namüin.
Nantakalaka Sem oo'ulaka Jafet sünainmüin nejepüse chi nashikai sümaa katüno'upünaain wane ashe'inpalajanaa. Nasapükashii naya nünainmüin sünain nojutüin shia naa'u chi nashikai suulia ne'rüin nia sünain maichein.
Je nüchijiraapa Noé, anapa naa'in süchikijee eperuwaa, nütüjaaitpa aa'u tü naa'inrakat Cam, chi nüchon emülieekai ma'i.
Nümakalaka: “Alu'uleeka Canaán. Nieechi nachepchiaka nuwalayuu”. Nümakalaka nüchikua:
“Anakaja nu'waajünüle Jehová, chi Nümaleiwasekai Sem. Otta müshia Canaán, nüchepchieechi Sem.
Tachuntüin nümüin Maleiwa süpüleerua koo'omüinjatüin nüchon Jafet süpüla kepiainjatüin shia sainküin mmakat süpüshua. Anakaja pa'aleewaawale naya namaa na nuu'uliwo'ukana Sem. Otta müshia Canaán, nieechi nüchepchiaka Jafet”.
Shiasa'a süchikijee nüshakatapa Noé sulu'ujee tü anuakat, koo'omüinsü 350 nuuyase nümüin.
Ouktüshi Noé 950 nuuyase.
Apünüinshii na nüchonniikana Noé: Sem, Cam je müshia Jafet. Shiasa'a süchikijee nashakatapa sulu'ujee tü anuakat, kachonshii naya. Anuu nanülia na noo'uliwo'ukana Noé:
Na nüchonniikana Jafet, chi nüchonkai Noé: nia Gomer, Magog, Madai, Javán, Tubal, Mesec, oo'ulaka Tiras. Ne'irukusü nanülia nala natuushikana maa'ulu yaa.
Nayasa'a na nuu'uliwo'ukana Gomer: naya na wayuu chaje'ewaliikana Askenaz, na chaje'ewaliikana Rifat, oo'ulaka na chaje'ewaliikana Togarma.
Nayasa'a na nuu'uliwo'ukana Javán: naya na wayuu chaje'ewaliikana Elisa, na chaje'ewaliikana Tarsis, na chaje'ewaliikana Quitim, oo'ulaka na chaje'ewaliikana Dodanim.
Naya natuushika'aya na wayuu kepiakana sotpünaa palaa sümaa naata'awalin nanüiki oo'ulaka katatawalin ne'irukuirua.
Na nüchonniikana Cam, chi nüchonkai Noé: nia Cus, Mizraim, Fut, oo'ulaka Canaán.
Nayasa'a na nuu'uliwo'ukana Cus, chi  nüchonkai Cam: naya na wayuu chaje'ewaliikana Seba, na chaje'ewaliikana Havila, na chaje'ewaliikana Sabta, na chaje'ewaliikana Raama, oo'ulaka na chaje'ewaliikana  Sabteca. Otta na nuu'uliwo'ukana Raama: naya na wayuu chaje'ewaliikana Seba oo'ulaka na chaje'ewaliikana Dedán.
Niasa'a wane nüchon Cus, Nimrod nünülia. Nia palajachika sünain yalayalain süpüla aluwatawaa,
je e'nnaajünüshi nia sünain  tütüin  süpüla  olojoo,  süka  nükaaliijüin nia Maleiwa sünain o'utaa saa'in kasa simoluuna. Müsü wane pütchi maa'ulu yaa: “Anakaja nükaaliijale pia Maleiwa süpüla müinjachin  aka  pia  Nimrod  sünain  olojoo kasa simoluuna”.
O'ttüshi Nimrod sünain aluwatawaa yala sulu'u tü pueulokalüirua Babel, Erec, Acad, oo'ulaka Calne cha'aya sulu'u tü mmakat Sinar.
Shiasa'a süchikijee tia, o'unüshi Nimrod eemüin tü mmakat Asiria eejachire nünouktüin sükuaippa tü pueulokalüirua Nínive, Rehobot, Cala,
oo'ulaka Resén. Je tü pueulo Resénkat anülia, eejatü pasanain sünain Nínive je Cala. Otta sulu'u Cala, wainma wayuu kepiasü cha'aya.
Nayasa'a na nuu'uliwo'ukana Mizraim, chi nüchonkai Cam: naya na wayuu kanüliakana Ludim, Anamim, Lehabim, Naftuhim,
Patrusim, Casluhim, oo'ulaka Caftorim. Otta na wayuu kanüliakana Caftorim, naya natuushika na wayuu kanüliakana filisteo.
Niasa'a Canaán, chi nüchonkai Cam, kachonshi tooloyuu piamashii. Sidón nünülia wane, oo'ulaka nünülia chi emülieekai, Het.
Na nuu'uliwo'ukana Canaán, naya na wayuu kanüliakana jebuseo, amorreo, gergeseo,
heveo, araceo, sineo,
arvadeo, zemareo, oo'ulaka hamateo. A'walakajaashii naya mapa sainküin mma.
Kepiakalaka naya süpa'apünaa tü mmakat süpüshua chaje'ere'eya sulu'ujee tü pueulokat Sidón sünainmüinre'eya tü pueulokat Gerar, oo'ulaka chaje'ere'eya sulu'ujee tü pueulokat Gaza sünainmüinre'eya tü pueulokalüirua Sodoma, Gomorra, Adma, Zeboim oo'ulaka Lasa.
Naya na nuu'uliwo'ukana Cam, chi nüchonkai Noé. Waneejatüwaisü nanüiki wane'ewai nakua.
Niasa'a Sem, chi nüchonkai Noé epayaakai, nia nütuushika Heber.
Na nüchonniikana Sem: nia Elam, Asur, Arfaxad, Lud, oo'ulaka Aram.
Nayasa'a na nuu'uliwo'ukana Aram: naya na wayuu chaje'ewaliikana Uz, na chaje'ewaliikana Hul, na chaje'ewaliikana Geter, oo'ulaka na chaje'ewaliikana Mas.
Niasa'a Arfaxad, nia nüshika Sala. Je Sala, nia nüshika Heber.
Piamashii nüchonnii Heber: Peleg nünülia wane, süka walakatüin tü wayuukolüirua sainküin mmakat wanaa sümaa jemein nia. Otta nünülia chi nimüliakai, Joctán.
Nayasa'a nuu'uliwo'ukana Joctán: naya na wayuu chaje'ewaliikana Almodad, na chaje'ewaliikana Selef, na chaje'ewaliikana Hazarmavet, na chaje'ewaliikana Jera,
na chaje'ewaliikana Adoram, na chaje'ewaliikana Uzal, na chaje'ewaliikana Dicla,
na chaje'ewaliikana Obal, na chaje'ewaliikana Abimael, na chaje'ewaliikana Seba,
na chaje'ewaliikana Ofir, na chaje'ewaliikana Havila, oo'ulaka na chaje'ewaliikana Jobab. Naya na nuu'uliwo'ukana Joctán napüshua.
Kepiashii naya süpa'apünaa tü mmakat o'ttüin sotpa'ajee tü mmakat Mesa wiinnaamüin sünainmüinre'eya tü uuchikalüirua kanüliakat Sefar.
Napüshua na nuu'uliwo'ukana Sem, waneejatüwaisü nanüiki wane'ewai nakua.
Je napüshua na wayuu sainküinkana mma maa'ulu yaa, naya noo'uliwo'uka na nüchonniikana Noé. Kaülesü ne'iruku na wayuukanairua wane'ewai nakua. Ne'irukuwaisü nanülia na natuushinuukana.
Paala sümaiwa, waneesiaiwa'aya ne'e sünüiki tü wayuukolüirua süpüshua sainküin mma,
o'onookuu mapü'üsü tü wayuukolüirua süpüshua chajee wiinnaajee sünain waraitta'ain sümüin süpa'apünaa tü mmakat. Süntapaatakalaka sünainmüin wane mma anooisü sulu'u tü mmakat Sinar. Makatakalaka tü wayuukolüirua süpa'apünaa tü anooikat süpüla ne'itaain nepia cha'aya napüshua.
Shiasa'a süchikijee tia, saashajaajiraakalaka tü wayuukolüirua sünain maa: “Joo'uya watükaiwa pootshi, wakumajaiwa pülookeirua süka, je wa'ajaaiwa shia saa'u siki”. Müsüjese'e nakotchijüin tü pülookekalüirua akumajuushikat natüma, nnojotkalaka che'ojaain namüin ipa. Je yala sulu'u tia mmakat, eesü mena atükia.
Saashajaajiraakalaka süchikua: “Anashii kolotüle waya waneepia süpüla we'nnaajünüin sütüma wayuu suulia wa'walakaje'ennüin sainküin mma. Joo'uya wakumajaiwa wapüla wane pueulo miyo'u kakulaatsein. Je sulu'u tü pueulokat, wakumajeerü wane aliikajaalee müle'oshaatainjatüin iipünaamüin sutu'upa'amüin tü sirumakat. Je sükajee anashaateerüin ma'i tü pueulo wakumajüinjatkat, kojuteena waya sütüma wayuu süpüshua”.
Shiasa'a nnojoliiwa'aya kettaain tü sukumajakat tü wayuukolüirua, nüshakatakalaka Jehová nanainmüin sünain eirakawaa sümüin tü pueulokat je tü aliikajaalee nakumajakat.
Sümakalaka naa'in nüle'eru'u chi Maleiwakai sünain maa: “Aisha'ajaa, o'ttüitpa joo tü nakumajakat. Nnojoleerü joolu'u eein kasa isain nachiki, süka waneesiain joo tü ne'irukukat je tü nanüikikat. Nounteerü kasa kee'ireekat naa'in mapeena”, müshi.
Shiasa'a süchikijee tia, arütkaashi Jehová nanainmüin. Sümakalaka naa'in nüle'eru'u: “Anakaja joolu'u müleka wo'unüle sa'akamüin tü wayuukolüirua wa'walakajaaiwa sükuaippa nanüiki, nnojolüjiraaiwa nayaawatüin saa'u jamalu'ulüin nanüiki wane'ewai nakua”, müshi.
Katataawakalaka sükuaippa nanüiki nütüma Jehová sümaa nu'walakaje'erüin tü wayuukolüirua yalajee yala sainküinpünaa mmakat süpüshua saaliijee tü naa'inrakat. Je saa'ujee tia, noo'ulaakalaka suulia akumajaa tü pueulokat.
Je sünülia tü pueulokat, Babel, sükajee sükatajinnüitpain sükuaippa sünüiki tü wayuukolüirua süpüshua nütüma Jehová je su'walakajinnüin nütüma yalajee yala sainküinpünaa mmakat.
Anuu nanülia na nuu'uliwo'ukana Sem. Shiasa'a maa aka piama juya süchikijee nüshakatüin Noé namaa na nüchonniikana sulu'ujee tü anuakat,  antüsü  nuuyase  Sem, chi nüchonkai Noé,  sünainmüin  100  juya.  Je  so'u  juyakat tia,  kachonshi  nia  wane  toolochon.  Arfaxad  nünülia nütüma.
Shiasa'a süchikijee tia, koo'omüinsü nümüin Sem 500 nuuyase. Eekalaka wane nüchonni'iya.
Shiasa'a süntapa nuuyase Arfaxad sünainmüin apünüin shikii ja'ralimüin juya, kachonshi nia wane toolochon. Sala nünülia nütüma.
Shiasa'a süchikijee tia, koo'omüinsü nümüin Arfaxad 403 nuuyase. Eekalaka wane nüchonni'iya.
Shiasa'a süntapa nuuyase Sala sünainmüin apünüin shikii juya, kachonshi nia wane toolochon. Heber nünülia nütüma.
Shiasa'a süchikijee tia, koo'omüinsü nümüin Sala 403 nuuyase. Eekalaka wane nüchonni'iya.
Shiasa'a süntapa nuuyase Heber sünainmüin apünüin shikii pienchimüin juya, kachonshi nia wane toolochon. Peleg nünülia nütüma.
Shiasa'a süchikijee tia, koo'omüinsü nümüin Heber 430 nuuyase. Eekalaka wane nüchonni'iya.
Shiasa'a süntapa nuuyase Peleg sünainmüin apünüin shikii juya, kachonshi nia wane toolochon. Reu nünülia nütüma.
Shiasa'a süchikijee tia, koo'omüinsü nümüin Peleg 209 nuuyase. Eekalaka wane nüchonni'iya.
Shiasa'a süntapa nuuyase Reu sünainmüin apünüin shikii piammüin juya, kachonshi nia wane toolochon. Serug nünülia nütüma.
Shiasa'a süchikijee tia, koo'omüinsü nümüin Reu 207 nuuyase. Eekalaka wane nüchonni'iya.
Shiasa'a süntapa nuuyase Serug sünainmüin apünüin shikii juya, kachonshi nia wane toolochon. Nacor nünülia nütüma.
Shiasa'a süchikijee tia, koo'omüinsü nümüin Serug 200 nuuyase. Eekalaka wane nüchonni'iya.
Shiasa'a süntapa nuuyase Nacor sünainmüin piama shikii mekietsalümüin juya, kachonshi nia wane toolochon. Taré nünülia nütüma.
Shiasa'a süchikijee tia, koo'omüinsü nümüin Nacor 119 nuuyase. Eekalaka wane nüchonni'iya.
Shiasa'a süntapa nuuyase Taré sünainmüin akaratshi shikii juya, kachonshi nia apünüinshii tooloyuu. Ni'itaain nanülia Abram, Nacor je müshia Harán.
Niasa'a Taré, nia nashika Abram, Nacor, oo'ulaka Harán. Niasa'a Harán, nia nüshika Lot, Milca, oo'ulaka Isca. Ouktüshi Harán chaa nuumainru'u sulu'u wane pueulo kanüliasü Ur sulu'u tü mma kepiakat alu'u tü wayuu caldeokalüirua. Ouktüshi nia kataiwa'aya no'u Taré chi nüshikai. Niasa'a Nacor, nu'wayuusetaalakalaka Milca tü nüchonkot Harán chi nimüliakai. Niasa'a Abram, nu'wayuusetaalakalaka Sarai.
Otta Sarai, machonsot shia süka maralüin.
So'u wane ka'i, nükolojookalaka Taré eejee tü pueulokat Ur sulu'ukot tü mma kepiakat alu'u tü wayuu caldeokalüirua. O'unüshi yalajee yala chai nükua Canaánmüin. Nümaashi Abram chi nüchonkai, je Sarai tü na'üikat, nu'wayuuse Abram, oo'ulaka Lot chi nüchonkai Harán. Akatsa'a nantapa sulu'umüin wane pueulo kanüliasü Harán, makatüshii naya cha'aya. Nnojoliishii ayatüin sünain o'unaa Canaánmüin.
Ouktüshi Taré 205 nuuyase  yala  sulu'u Harán.
Wanaa sümaa kepiain Abram sulu'u tü mmakat Ur, nümakalaka Jehová, chi Maleiwakai, nümüin: “Anakaja joolu'u müleka pu'unüle yalajee yala sulu'ujee tia mmakat eere kepiain pia maa'ulu yaa. Püpütaa nüpüla chi püshikai je süpüla süpüshua tü wayuukolüirua  kepiakat pümaa. O'uneechi joo pia eemüin wane mma tee'iyatüinjatkat pümüin.
Anakuaippaleechi pia tatüma. Watteerü saalin tü puu'uliwo'ukalüirua. Kojuteena naya sulu'upünaa tü suumainkalüirua wayuu süpüshua. E'nnaajinneerü tatüma tü pünüliakat saa'ujee anainjatüin pükuaippa. Je sünainjee tü kasa anasü taa'inreetkat püka, anakuaippaleerü wayuu wainmaya.
Chi wayuu anakai anüiki pümüin, tee'iyateerü tü ta'anasiakat nümü'inya. Alu'ujasa chi wayuu o'ulejakai pia, kasalajaneerü nümüin tia tatüma. Je paa'ujee piakai, süchunteerü tamüin wayuu sainküin mmakat süpüla anakuaippalüinjatüin shia tatüma maa aka anakuaippalin pia tatüma”, müshi chi Maleiwakai nümüin Abram.
Shiasa'a süntapa nuuyase Abram sünainmüin akaratshi shikii ja'ralimüin juya, nu'unakalaka sulu'ujee tü pueulokat Harán uuchimüinkuaishi sünainmüin tü mmakat Canaán, maa aka tü nümakat paala Jehová nümüin. Nümaasü Sarai tü nu'wayuusekat oo'ulaka Lot nüchonkai wane nimülia ouktüshi. Je nümaasü süpüshua tü namü'ünüinkat je tü nawashirüinkat je tü nachepchiakalüirua nayalainkat wanaa sümaa kepiain naya cha'aya Harán. Shiasa'a nüntapa Abram je na nümaajanakana Canaánmüin,
waraittüshii naya sulu'upünaa tü mmakat sünain nantüin eemüin wane pueulo kanüliasü Siquem. Tü wayuukolüirua cananeokat anülia, yaatüjülia kepiain sulu'u tia mmakat wanaa sümaa nüntüin Abram. Je yaa sulu'u Siquem, antüshi Abram eemüin wane wunu'u eere nachuntüle na wayuu cananeokana sümüin tü namaleiwaseyaasükalüirua. More münüsü tü wunu'ukot natüma na cananeokana süka kojutüin shia natüma.
Süpülapünaa nu'unüin Abram yalajee eejee tü wunu'ukot More sulu'u noumain na cananeokana, ee'iyataashi Jehová nümüin sünain maa nümüin: “Süpüshua mmakat tüü, shiimüin sünain taapeerüin shia namüin na puu'uliwo'ukana”, nümakalaka nümüin. Müshijese'e nükumajüin Abram wane a'ajüleepala süpüla na'ajüinjatüin kasa nümüin Maleiwa sünain nii'iyatüinjatüin nujut nümüin sulu'u tü pueulokat eejachire nii'iyataain nümüin.
Shiasa'a süchikijee tia, o'unüshi Abram chaa uuchimüin sulu'umüin wane mma sa'akasü uuchi. Ni'itaain nejepüse yala pasanain sünain piamasü pueulo, wüinpujeeru'u sünain Bet-el je waapünaa sünain Hai. Je cha'aya eere natunkapünaain, nükumajüin Abram wane a'ajüleepalaya nümüin Jehová sümaa nii'iyatüin nujut nümüin.
Nu'unakalaka Abram nüchikua uuchimüin sünain nutunkapünaain sainküinpünaa mma sünain o'onowaa shiinalu'umüin tü mmakat Canaán eemüin wane mma maa'inyatuuisü kanüliasü Neguev.
Shiasa'a süchikijee ni'itaain nejepüse Abram sulu'u tü mma Neguevkat, antalaa müsüja'a wane jamü sümüin süpüshua tü mmakat Canaán. Jashichipa ma'i tü jamükat, no'onookalaka Abram chaa wopumüinmüin eemüinre kepiain naya kojuya kashi maa aka saa'in wayuu naatajatü cha'aya sulu'u tü mmakat Egipto.
Otta nalü'ütpa sünain antaa sulu'u tü mmakat Egipto, nümakalaka Abram sümüin Sarai tü nu'wayuusekat: “Kaatei, mmotsü taa'in soo'opünaa wane kasa. Eesü süpüla kamalain pia namüin na wayuu Egiptoje'ewaliikana süka anasüchoin ma'i pia.
‘Nu'wayuuse’ meena tamüin ne'rapa pia. No'uta aa'inchija'a taya. Otta piakat, nnojoleerü no'utüin aa'in.
Anakaja joolu'u müleka punujulajüle tachiki noulia sünain ta'wayuusein pia. ‘Pawalaawashii waya’, püma ne'e namüin. Je saa'ujee mülieenain naya pii'iree, namüliajeechi taya pünainjee”, nümakalaka Abram sümüin Sarai.
Shiasa'a nantapa sulu'umüin tü mmakat Egipto, ne'rakalaka na wayuu Egiptoje'ewaliikana Sarai sünain anasüchoin ma'i shia
Je ne'rapa Sarai na ni'ipajanakana chi sülaülakai Egipto, Faraón münakai, naküjakalaka nümüin süchiki süntüin wane jierü anasüchoin ma'i. Otta müshia Faraón, nüsaaje'erakalaka shia süpüla nu'wayuuseinjatüin shia maa aka tü wane nu'wayuusekalüirua.
Je sükajee “tawala” sümüin Sarai nümüin Abram, kaaliikalaka nia sünainjee nütüma chi sülaülakai mma. Nüsülajüin nümüin anneerü, kaa'ula, paa'a, püliikü, “camello”, oo'ulaka wayuu achepchieeirua.
Otta süka naapaain Faraón Sarai süpüla nu'wayuuseinjatüin, nuluwataakalaka Jehová wane wanülüü aisü ma'i nünainmüin je nanainmüin napüshua na kepiakana nümaa.
Neenakünakalaka Abram nütüma Faraón sünain nüsakirüin nia: “Aisha'ajaa, pümeejüin yala ma'i taya. ¿Jamüsü punujulajaka'a süchiki toulia sünain pu'wayuusein shia,
‘Pawalaawashii waya’ pümaka'a tamüin? Taapaataairüje shia süpüla ta'wayuuseinjatüin. E'rüitaaleeja'aya ma'i pia wayumüin tamüin. Anuu pümata pu'wayuusekat. Pumaa pümata shia. Ju'una jumata joolu'u yaajee yaa toulia”, nümakalaka Faraón nümüin Abram.
Nuluwataain joo Faraón chi sülaülakai tü surulaatkalüirua süpüla ne'ikajaainjachin Abram sümaa tü nu'wayuusekat je tü nümü'ünüinkat chaa wiinnaa süpüla najuittirüinjanain naya sulu'ujee Egipto.
Wainma joo washirüü nüma'ana Abram. Eesü nüma'ana anneerü, kaa'ula, paa'a, pülaata je ooro. Shiasa'a süchikijee nujuittinnüin sulu'ujee Egipto, nüle'ejakalaka nüchikua sümaa süpüshua tü nümü'ünüin-kalüirua sulu'umüin tü  mmakat  Neguev  eejachikai kepiain alu'u paala nia. Nümaajatü Sarai tü nu'wayuusekat oo'ulaka Lot chi nüchonkai Harán nimüliakai Abram.
No'unakalaka  yalajee  sulu'ujee  tü  mmakat  Neguev sünain no'onooin palaapünaa sünain tü pueulokat Bet-el. Nantakalaka eejanainkama'a natunkapünaain paala yala pasanain sünain tü pueulokalüirua Bet-el je Hai.
Je cha'aya, e'itaashinkama'a paala Abram wane a'ajüleepala. Nüchuntakalaka joo nüchikua yala nümüin Jehová sünain nii'iyatüin nujut nümüin.
Otta müshia Lot, kamaajanashi nu'wayuuse je na nüchonniikana je müsia tü nüchepchiakalüirua. Je eesü wainma kasa nüma'ana, maa aka nüma'ana Abram, anneerü, kaa'ula, oo'ulaka paa'a.
Je saa'ujee tia, mouisü tü mmakat napüleerua nayakana piamale'e süka wainmain nama'ana anneerü, kaa'ula oo'ulaka paa'a. Aja'ttüsü joo shiküle mma je süpana wunu'u süpüleerua tü namü'ünüinkalüirua. Je acho'ujaasü wüin süsüinjatüin tü mürütkalüirua süpüshua.
Je nnojoliishii nayain namüiwain sulu'u tü mmakat. Eejatü wanaa namaa kepiain tü wayuu cananeokalüirua oo'ulaka ferezeokalüirua cha'aya sulu'u tia mmakat. Atkaashiijese'e na aa'inmajüliikana tü nümü'ünüinkat Abram namaa na aa'inmajüliikana tü nümü'ünüinkat Lot.
Shiasa'a so'u wane ka'i, nümakalaka joo Abram nümüin Lot: “Kaatei, pia nüchonkai temülia. Nnojotsü anain, saa'in tamüin, na'ülüjaajiraain na arüleejüliikana wamüin. Süka jamüin, tachonya ne'e pia, süka nüchoin temülia pia.
Anakaja müleka joolu'u wapaajiraale. Mülo'usü'üsa'a ma'i tü mmakat wapüleerua. Püneeka tü püchekakat püpüleerua jalakualinjachin pia. Ja'itakaje paapaain wüinpumüinmüin, o'uneechi taya wopumüinmüin. Ja'itakaje paapaain wopumüinmüin, o'uneechi taya wüinpumüinmüin”, müshi Abram nümüin Lot.
Eirakaashi joo Lot sümüin shi'ipapa'a tü mmakat süpüshua. Nünanaja amüinrü tü mmakat eere  sülatüin  tü süchi kanüliakat Jordán je eere tü pueulochon  kanüliakat Zoar. Wüituuisü ma'i ni'rüin tü mmakat, mataasü aka saa'in  tü  apainkat  Edén  ni'itaalakat  paala  Jehová, mataasü aka saa'in tü mma kekülesükat sulu'u Egipto. Nnojoliwajatüja'a saja'ttinnüin nütüma Jehová tü  pueulokat cha'aya kanüliakat Sodoma je müsia Gomorra.
Shiakalaka  nüneeküin  joo  Lot  tü  mma  eere  sülatüin tü süchi Jordánkat süpüla yalainjachin nia sulu'u. O'unüshijese'e nia okolojooin cha'aya wüinpumüin.  Ni'itaakalaka nejepüse chaa sa'aka tü pueulokalüirua sotpa'akat tü süchi Jordánkat je pejeshi nia sünain tü pueulokat Sodoma, eere kepiain  wayuu  mojulaashaatasü  ma'i, wayuu kaainjarat waneepia nu'upala Jehová. Niakalaka Abram makatüin sulu'u tü mmakat Canaán.
Shiasa'a mapa nüchikiru'u Lot, ee'iyataashi Jehová nümüin Abram sünain  maa  nümüin:  “Piirakaa  joolu'u sümüin tü mmakat süpüshua, chaa palaamüin je uuchimüin, chaa wüinpumüin je wopumüin.
Süpüshua tü mma pi'rakat, taapeerü shia pümüin je sümüin tü puu'uliwo'ukalüirua. Shieerü noumainka waneepia süpüla ka'ikat süpüshua.
Watteerü saalii puu'uliwo'u tatüma. Iseerü süchiki ayaawajünaa, maa aka isain achikii shiyaawajünüin tü jasai sotpa'akat palaa.
Anakaja joolu'u puwaraijaale piirakaaiwa sümüin tü mmakat süpüshua, süka shiimüin sünain taapeerüin süpüshua shia pümüin”, nümakalaka chi Maleiwakai nümüin.
O'una müshia Abram okolojooin eemüin wane pueulo kanüliasü Hebrón. Makatüshi nia cha'aya sümaa kepiain peje sünain wane wunu'ulia eere nüchuntüle wane wayuu kanüliashi Mamre sümüin tü nümaleiwaseyaasükalüirua. Je cha'aya, nükumajakalaka Abram wane a'ajüleepala süpüla na'ajüinjatüin kasa nümüin Maleiwa sünain nii'iyatüin nujut nümüin.
Wanaa sümaa kepiain Abram sulu'u Hebrón, eesü wane atkawaa natüma na sülaülashiikana wayuu. Wane pienchishii noo'omüin wane ja'raishii. Otta na pienchishiikana, niaja'a Amrafel, sülaüla tü pueulokat Sinar; Arioc, sülaüla tü pueulokat Elasar; Quedorlaomer, sülaüla tü pueulokat Elam; je müshia Tidal, sülaüla tü pueulokat Goim. Otta na ja'raishiikana, niaja'a Bera, sülaüla tü pueulokat Sodoma; Birsa, sülaüla tü pueulokat Gomorra; Sinab, sülaüla tü pueulokat Adma; Semeber, sülaüla tü pueulokat Zeboim; je müshia sülaüla tü pueulokat Bela. (Suwala'ata sünülia Bela, Zoar münüsü.)
Na ja'raishiikana, aluwataana aa'uchii paala nütüma Quedorlaomer so'u poloo piammüin juya. Shiasa'a so'u tü polookot apünüinmüin juya, aashajaajiraashii naya shikiira joo tü atkawaakat nümaa Quedorlaomer süpa'a wane nasapü kanüliasü Sidim süka nayouktüitpain nuluwataainjachin naa'u. (Otta tü mma natkaainjatkat alu'u, shia tü Mar Salado münakat maa'ulu yaa.)
Otta müshia Quedorlaomer, nütüjaapa saa'u nütkaanüinjachin amaa natüma na ja'raishii sülaülashiikana pueuloirua, nuunejaakalaka na nümejuunakana, na apünüinshiikana sülaüla pueuloirua, je müsia süpüshua tü wayuu namaajatkalüirua. Je süma'inru'u, natkaakalaka palajana namaa wane na'ünü'üya katata noulia na ja'raishiikana sülaüla pueuloirua. Ayamünnüshii naya nütüma Quedorlaomer. Anaa na wayuu akanajuukana nütüma: wayuu refaíta sulu'u tü pueulokat Astarot Karnaim; wayuu zuzita sulu'u tü pueulokat Ham; wayuu emita sulu'u tü pueulokat Save-quiriataim;
je müsia wayuu horeo kepiakat saa'u tü uuchikat Seir je süpa'a tü anooikat Parán uuchipünaakat sotpa'a mma maa'inyatuuisü.
Shiasa'a süchikijee nüyamülüin Quedorlaomer tia nü'ünüükalüirua, o'unüshi namaa na nümejuunakana palaamüin sünain atkawaa namaa na wayuu sulu'ukana tü pueulokat En-mispat. (Suwala'ata sünülia En-mispat, Cades münüsü.) Nüyamülüin süpüshua tü wayuu amalecita oo'ulaka tü wayuu amorreo kepiakat sulu'u Hazezon-tamar.
Nakotchijiraataalakalaka joo na ja'raishiikana sülaüla pueuloirua sulu'u tü mmakat Sidim süpüla atkawaa nümaa Quedorlaomer je namaa na nümejuunakana. Naainnua: naya na sülaülashiikana tü pueulokalüirua Sodoma, Gomorra, Adma, Zeboim, oo'ulaka Bela.
Natkaakalaka na ja'raishiikana sülaülashii pueuloirua namaa na pienchishiikana. Naainnua: nia Quedorlaomer, sülaüla tü pueulokat Elam; Tidal, sülaüla tü pueulokat Goim; Amrafel, sülaüla tü pueulokat Sinar; je müsia Arioc, sülaüla tü pueulokat Elasar.
Akanaluushii na ja'raishiikana natüma na pienchishiikana. Otta süpa'a tü mmakat Sidim eejanale natkaain, wainma ishi kalu'usü mena. Shiasa'a wanaa sümaa neipinnüin na namaajanakana chi sülaülakai Sodoma je chi sülaülakai Gomorra, ojutuushii wainma sulu'u tü ishikalüirua. Naya ne'e na apünüinshiikana ne'ipa, ountüin isajüin noulia na na'ünüükana süpüla nonujulaainjanain chaa sa'aka tü uuchikalüirua.
Süchikijee niyamülüin Quedorlaomer tü nü'ünüükalüirua, nikerotkalaka namaa na apünüinshiikana nümejuuna sulu'umüin tü pueulokalüirua Sodoma oo'ulaka Gomorra sünain nasirüin süpüshua tü suwashirüinkat je tü eküütkat. No'unakalaka süchikijee tia yalajee yala.
Otta sulu'u tü pueulokat Sodoma, kepiashi Lot, chi nüchonkai nimülia Abram. Amaanüshi nia'aya sümaa süpüshua tü nuwashirüinkat natüma na pienchishii sülaülashiikana.
Niasa'a wane wayuu sa'akajachikai tü asaajaaushikat sulu'ujee Sodoma, a'luwataashi nujuuna Quedorlaomer. Nu'unakalaka nünainmüin Abram süpüla nüküjainjatüin nümüin nüchiki Lot sünain nümaanüin natüma na pienchishii sülaülakana pueulo. Je müshia Abram, sünain wayuuin hebreo nia, kepiashi sa'aka wayuu nnojotkat hebreoin, eere kepiain chi wayuu amorreo kanüliakai Mamre. Kejepüseshi Abram peje sünain wane wunu'ulia eepü'üle nüchuntüin Mamre sümüin tü nümaleiwaseyaasükalüirua. Eeshii wane nuwalayuu Mamre kanüliashii Escol je Aner. Naya nümejuunaka Abram. Ee aa'inchii waneepia süpüla akaaliijaa Abram sünain atkawaa noulia na nü'ünüükana.
Mayaasü nütüjaapa saa'u Abram sünain nüta'ünnüin Lot, nuunejaakalaka napüshua na wayuu nümaajanakana. Eeshii maa aka 318 tooloyuu nipialu'ujeejanakana Abram. Oushikajaashii naya nachiirua na pienchishiikana sülaüla pueuloirua chaa watta palaamüinkana, eemüin tü mma kanüliakat Dan.
Otta chamüin cha'aya, nükatajüin Abram na wayuu nümaajanakana süpüla nashutüinjanain saa'uirua. Nashutakalaka saa'uirua sa'wai. Ayamütsü natüma. Neipirakalaka joo shia wattamüin sotpa'amüin tü  pueulo kanüliakat Hoba yala palaapünaa sünain tü pueulo Damascokat.
Nülejakalaka Abram noulia süpüshua tü kasa je wayuu nasaajaakat sulu'ujee tü pueulokalüirua Sodoma je Gomorra. Alejüna müshija'a Lot, chi nüchonkai nimülia Abram, sümaa tü nuwashirüinkat, je müshia na wayuu asiruukana wanaa nümaa, wayuu eekai tooloin je jierüin.
Ale'ejüshi Abram nüchikua süchikijee nükanajüin atkawaa nuulia Quedorlaomer je suulia sülaülakalüirua pueulo nümaajatkat. Otta chi sülaülakai tü pueulo Sodoma münakat, o'unüshi eemüin wane nasapü kanüliasü Save nüpanapa Abram. (Suwala'ata sünülia tü nasapükat, Nuumain Chi Laülaashikai, münüsü.)
Nüntakalaka'aya wane alaülaa kanüliashi Melquisedec, sülaülakai tü pueulokat Salem. Nia wane sacerdote e'itaaushi nütüma chi Maleiwa Miyo'ushikai ma'i. Nüsülajakalaka Melquisedec pan oo'ulaka “wiino” nümüin Abram je namüin na nümaajanakana.
Nüchuntakalaka Melquisedec nümüin chi Maleiwakai naa'u Abram sünain maa: “Maleiwakalee, pia Miyo'ushikai ma'i, pia kakumalakai kasa süpüshua chaa iipünaa je yaa mmolu'u, anakaja pii'iyatüle pa'anasia nümüin Abram.
Wa'waajüin pia Maleiwa Miyo'ushikai ma'i, süka pükaaliijain Abram süpüla niyamülüinjatüin nü'ünüü”, müshi. Otta müshia Abram, naapakalaka nümüin Melquisedec polo'owai sünainjee polo'owai shikii tü nüsitkat sünainjee atkawaa.
Otta müshia chi sülaülakai Sodoma, nümakalaka nümüin Abram: ―Tachuntüin pümüin nale'ejüin nepialu'umüin na wayuu asaajaaushikana sulu'ujee Sodoma. Otta tü wawashirüinkat, woo'ulaajeerü püpüla saa'u tü paa'inrakat wamüin ―müshi.
Nüsouktakalaka Abram: ―Nnojo, nnojoleerü makatüin tama'ana tü juwashirüinkat. Süka jamüin, pansaasü tanüiki nu'upala Jehová, chi Maleiwakai Miyo'ushikai ma'i, chi Kakumajalakai kasa süpüshua chaa iipünaa je yaa mmolu'u,
sünain nnojoleerüin makatüin tama'ana tü juwashirüinkat, ja'itakaje wane shi'ipa jiitpai, ja'itakaje süülia süsapaatse wayuu je kasa eekai eein ne'e, suulia pümajüin tamüin mapeena: “Washitshi tatüma Abram”.
Nnojoleerü kasain apütaain tapüla. Shia'alaja'a ne'e tü kasa nekakat na wayuu tamaakana. Naya tachuntaka ne'e apüleerua na temejuunakana Aner, Escol, oo'ulaka Mamre, makatüinjatüin süpüshi tü juwashirüinkat napüla süka nasalain shia sünainjee atkawaa ―nümakalaka Abram nümüin chi sülaülakai Sodoma.
Shiasa'a so'u wane ka'i süchikijee nütkaain Abram namaa na sülaülakana pueuloirua, naapakalaka nünüiki Jehová, müshi ni'rakai niyolojo nu'upalu'u sünain maa nümüin: ―Abramkalee, nnojo mmolüin pia sheema tü pi'rakat je tü paapakat joolu'u. Taya aa'inmajüika pia, makai aka saa'in wane nuunjulaaya wane atkaai suulia ni'ipolo. Anakuaippaleechi pia tatüma ―müshi chi Maleiwakai nümüin.
Nüsouktakalaka Abram nümüin: ―Jehovákalee, Maleiwa Pülashikai ma'i, ¿jamüshi nnojoika'a pükaaliijain taya süpüla kachoinjachin taya? Müleka ouktüle taya sümaa machonwaa, nnojoleerü kasain anain apüla tamüin tü paapeetkat tamüin. Aisha'ajaa, nia'alüinjachi ne'e wane tachepchia tapaainjachikai apüla tü tawashirüinkat, nieechi Eliezer chi wayuu Damascoje'ewaikai ―müshi Abram nümüin Maleiwa.
Nüsouktakalaka Jehová: ―Nnojo, nnojoishi niainjachin chi püchepchiakai Eliezer apütaain apüla tü puwashirüinkat. Chi püpaainjachikai apüla, nieechi chi püchonkai, chi shiimüinshika'iya sünain püchoin ―nümakalaka chi Maleiwakai nümüin.
Ayu'nnüshi joolu'u Abram anooipa'amüin nütüma Jehová sünain maa nümüin: ―Piirakaa iipünaa sirumatu'umüin süpüla piyaawajüinjatüin tü shüliwalakalüirua maa aka puuntüle. Tü puu'uliwo'ukalüirua, meerü aka tü shüliwalakalüirua sünain isain süchiki shiyaawajünüin ―nümakalaka chi Maleiwakai nümüin Abram.
Otta müshia Abram, katsüintpa süchikua'aya nünoula nünain Jehová. Je sünainjee nünoujain nünüiki, nücheka achikit Maleiwa anajiraain Abram nümaa.
Shiasa'a süchikijee tia, nümakalaka Jehová nüchikua nümüin Abram: ―Tayakai, taya Jehovákai anülia. Taya o'uniraka pia sulu'ujee tü pueulokat Ur eere kepiain tü wayuu caldeokalüirua, süpüla taapüinjatüin pümüin tü mmakat kepiakat alu'u pia maa'ulu yaa süpüla shiainjatüin puumain ―müshi Maleiwakai nümüin.
Nüsakirakalaka Abram: ―Jehovákalee, Maleiwa Pülashikai ma'i, ¿kasa tatüjaweetka anainjee sünain shiimüin toumainjatüin tü mmakat?
Nüsouktakalaka chi Maleiwakai: ―Püsaaja tamüin wane paa'a, wane kaa'ula jierü, oo'ulaka wane anneerü toolo apünüinwalin nouyase. Je püsaaja tamüin wane wawaachi oo'ulaka wane toomasü ―müshi nümüin.
Nüntirakalaka Abram tü mürütkalüirua je tü wuchiikalüirua nünainmüin Maleiwa. Nu'utakalaka saa'in tü mürütkalüirua sümaa nuwajüin shia sümaa ni'itaain mmolu'u sünain suwa'luushin. Otta tü wuchiikalüirua, nu'utakalaka saa'in sünain nnojolüin nuwajüin.
Na'atajakalaka Abram tü samutkalüirua suulia shikajüin shi'iruku tü mürütkalüirua je tü wuchiikalüirua.
Shiasa'a motsochonpa ka'ikat, ashutüsü wane lapü mülo'ushaata naa'u Abram. Niimolojooshaatakalaka ma'i süka kojoshootoin piyuushii nü'lapüinru'u.
Nümakalaka Jehová nümüin Abram nü'lapüinru'u: ―Taküjüin paala pümüin tü shiimainkat: Cheena na puu'uliwo'ukana kepiain 400 juya sulu'u wane mma naata. Ne'reerü namüliala wanaa sümaa achepchiain naya sütüma tü wayuu koumainkat tia mmakat.
Otta tü wayuu kachepchiainjatkat na puu'uliwo'ukana, süsaleena tatüma. Je wanaa sümaa najuitteenain na puu'uliwo'ukana sulu'ujee tia mma naatakat, nalü'üjeerü wainma suwashirüin.
Otta joo piakai, pi'reerü laülawaa sümaa talataa aa'in. Oukteechi pia sünain anain paa'in je e'nneerü pujut wanaa sümaa pülapajünüin aa'u.
Shiasa'a keraapa tü 400 juya naa'u cha'aya, ale'ejeena na puu'uliwo'ukana yaamüin yaa sulu'umüin tü mma taapüinjatkat namüin. Nnojoleena ale'ejüin süpülapünaa tü 400 juya, süka nnojoleechin keraain taya süpüla süsalainjatüin tatüma saainjala tü wayuu amorreokalüirua yaaya sulu'u tü mmakat Canaán ―nümakalaka chi Maleiwakai nümüin Abram nü'lapüinru'u.
Je süntapa piyuushii saa'u tü mmapa'akat, shii'iyataalaa sümakalaka wane wushu kalu'usü sikemechi kaittataasü sükamüsalain. Oo'ulaka ee'iyataasü wane siko'u kawaralainsü. Leeyatüsü sa'akapünaa  tü  asalaakalüirua.
Je wanaa ma'i sümaa tia, naashajaakalaka Jehová nümüin Abram sünain ni'itaain nüpüla wane pütchi pansaatüjütkalia nütüma sünain maa: “Abram, pansaasü tanüiki pümüin. Taapeerü namüin na puu'uliwo'ukana tü mmakat sünainje'eree süülee Egipto sünainmüinre'eya tü süchi miyo'usükat Éufrates,
tü mmakat eere kepiain wayuu ceneo, wayuu cenezeo, wayuu cadmoneo,
wayuu heteo, wayuu ferezeo, wayuu refaíta,
wayuu amorreo, wayuu cananeo, wayuu gergeseo oo'ulaka wayuu jebuseo”.
Machonyü'iya Abram süka maralüin Sarai. Eekalaka wane süchepchia Sarai, wane wayuu Egiptoje'ewat, kanüliasü Agar.
Shiasa'a so'u wane ka'i, sümakalaka Sarai nümüin Abram: ―Maratsü taya nütüma Jehová. Paapa pümaala tanüiki. Anakaja müleka püinkaale sümaa tü tachepchiakat. Kasataalejese kachoin taya sünainjee ―müsü. ―Meerüja'a ―nümakalaka Abram.
Saapüinjese'e Sarai Agar tü süchepchiakat nümüin Abram süpüla nüinkaainjachin sümaa. (Je so'u tia, polooina juya Abram je Sarai tü nu'wayuusekat sünain kepiain yaa sulu'u tia mmakat Canaán.)
Ainkaa müshia Abram sümaa Agar je ipuotkalaka shia. Je sütüjaapa Agar sünain ipuolüin shia, a'waataasü sulu'u sukuaippa sünain pülain saa'in suulia Sarai tü sülaamainkat.
Sümakalaka Sarai nümüin Abram: ―Pia kasitka Agar süpüla shi'rüinjatüin wayumüin tamüin. Taya tayakat kaapajalaka shia pümüin. Jama joolu'u, piirakaa sümüin tü alatakat. Shiasa'a süchikijee sütüjaaitpain saa'u ipuolüin shia, pülaitpa saa'in toulia. Nia atüjaaka saa'u Jehová jaralin anain aa'inrala yaa, tayalein je pialein ―müsü Sarai nümüin Abram.
Nüsouktakalaka Abram sümüin: ―¿Jamüsü jashichika'a pia? ¿Nnojotsüjasa pipiuunasein? Acheküsü soonooin sümaa tü pünüikikat. Paa'inra tü paa'inreekat süka ―müshi sümüin Sarai tü nu'wayuusekat. Je so'ule'eya tia, mülia aa'inrü Agar süpüleerua Sarai. Suluwataakalaka Agar saaliijee tia.
Shiasa'a wanaa sümaa waraitta'ain sümüin Agar eepünaa wane mma maa'inyatuuisü, süntakalaka sünain wane wüin palatüsü sotpa'a tü wopu chawatkat sünainmüin tü pueulo Shurkat anülia. Nüntakalaka wane aapiee sünainmüin. Nia Jehová sükuaippalu'uka aapiee.
Nümakalaka sümüin Agar: ―Tachee, pia Agarkat anülia, pia süchepchiakat Sarai, ¿jalajeesü pia? ¿jalainjatü pia joolu'u? ―nümakalaka Jehová sümüin. Süsouktakalaka nümüin: ―Aluwataaitpa taya suulia tü talaamainkat. ―müsü Agar nümüin Jehová.
Nümakalaka sümüin: ―Püle'eja püchikua'aya sünainmüin Sarai tü pülaamainkat sünain jüüjüüinjatüin pia sümüin püchikua.
Ayatüshia aashajaain Jehová sünain maa sümüin Agar: ―Shiimüin tü tamakat pümüin: Taapeerü pümüin watta saalii puu'uliwo'u. Iseerü süchiki shiyaawajünüin süka wainmeerüin shia.
Jemeyuleerü pia nümaa wane  jo'uu toolo je pi'itaajeerü nünülia chi jo'uukai Ismaelüin, süka naapüin Jehová tü pünüikikat sünain achuntaa nümüin kaaliwaa su'utpünaa tü pümülialakat.
Wayuu yalayalainjachi aa'in ma'i nia sünain wayuu maluwataaujeechin nia sütüma wayuu, maa aka naa'in wane püliikü sareerü. Wainmeerü nü'ünüü süka nütkaajiraajeechin sümaa wayuu süpüshua. Je nnojoleechi aleewain sümaa tü nüpüshikalüirua ―nümakalaka Jehová sümüin Agar.
Shiasa'a süchikijee tia, müsü saa'in süle'eru'u Agar sünain maa: “Shiimüin te'rüichipain chi Maleiwakai sümaa nnojolüin ouktüin taya saaliijee”. Je saa'ujee tü nümakat Jehová sümüin, sümakalaka nümüin “Pia Maleiwa e'rakai taya”.
Je maa'ulu yaa sünülia tü wüinkat sütüma wayuu “Kato'uchi E'rakai Taya” münüsü. (Je tü ishikat maa'ulu yaa, ichaa pasanain sünain tü pueulokalüirua Cades je Bered.)
Shiasa'a süchikijee süle'ejapa Agar eemüin Sarai, jemeyutsü nümaa wane jo'uu toolo. Ni'itaakalaka Abram Ismaelüin nünülia chi nüchonkai.
Je nuuyase Abram wanaa sümaa jemeyulüin Agar, mekiisat shikii aippiruamüin juya.
Shiasa'a süntapa nuuyase Abram sünainmüin mekietsat shikii mekietsalümüin juya, ee'iyataashi Jehová nümüin sünain maa nümüin: ―Taya chi Maleiwa Pülashikai ma'i. Anakaja müleka jüüjüüle pia tamüin sünain poonooin sümaa tanüiki waneepia.
Te'itaajeerü joo püpüla wane pütchi pansaatüjütkalia tatüma. Watteerü saalii tatüma tü puu'uliwo'ukalüirua ―nümakalaka chi Maleiwakai nümüin Abram.
Nu'wachiraakalaka Abram nümülatu'u chi Maleiwakai sünain nii'iyatüin nujut nümüin. Ayatüsia joo tü naashajaalakat chi Maleiwakai nümüin:
Anii taya aashajaain pümaa sünain te'itaain püpüla tü pütchi pansaatüjütkalia tatüma. Müsü tü pütchikat: Pieechi shikiika wayuu wainma, e'irukuu wainma, sainküin mmakat süpüshua mapeena. Shiimüin sünain  sükettaajeerüin tü pütchikat.
Je tü pünüliakat, nnojoleerü Abram münüin. Süchikijee ka'ikat tüü, Abrahamjatü pünülia, süka tee'iratüitpain shia. Süka jamüin, shikiijeechi joo pia wayuu wainma, e'irukuu wainma tatüma, sainküin mmakat süpüshua.
Watteerü saalii tatüma tü puu'uliwo'ukolüirua. Je na'akajee, eweeteena wane sülaülashiijeenakana mma süpüla aluwatawaa saa'u wayuu wainma.
Je sükuaippa tü pütchi tamüitpakat joolu'u pümüin, pansaajeerü shia waneepia pümüin je sümüin tü puu'uliwo'ukolüiruaya'asa püchipünaa. Taya  Pümaleiwaseka,  tayeechi  Sümaleiwaseka tü puu'uliwo'ukalüirua.
Süpüshua tü mma kepiakat alu'u joolu'u sünain wayuuin naatajachi pia, tü Canaánkat anülia, shiimüin sünain taapeerüin shia pümüin je namüin na puu'uliwo'ukana napüshua süpüla shiainjatüin noumanin süpüla ka'ikat süpüshua. Je tayeechi Namaleiwaseka ―nümakalaka chi Maleiwakai nümüin Abraham.
Ayatüsia joo tü naashajaalakat chi Maleiwakai nümaa Abraham: ―Tü tachekakat püpüleerua je napüleerua napüshua na puu'uliwo'ukana, anakaja joonoole waneepia sümaa tü taluwataakat anain jia.
Piakai, püchonnii, je na püikeyuukana napüshua, jaa'inra tü tamüinjatkat joolu'u jümüin: O'yotoonojatü nata na tooloyuukana napüshua ja'aka.
O'yotoonojatü nata napüshua na jo'uu eekai tooloin so'u tü mekiisatkat ka'i süchikijee jemelin, ja'itaichi süchoin piuuna jemeikai jipialu'u otta na eekai ayalajuushin suulia wayuu naata. Süka jamüin, o'yotooneerü jüta jüpüshua süpüla sütüjaanüinjatüin aa'u sünain jüüjüüin jia sümüin tü pütchi pansaatüjütkalia tatüma.
Müshi tachikua, o'yotoonojatü jüta jüpüshua'ale'eya. Je sünainjee shi'yotoonüin jüta, sütüjaainjatü aa'u wayuu sünain pansaain waneepia tü pütchi tamakat jümüin.
Chi wayuu eekai niyouktüin o'yotoonaa ata, takataleechi nia toulia süpüla nnojolinjachin tapüshin, süka nnojolichipain noonooin sümaa tü pütchi pansaatüjütkalia tatüma ―müshi chi Maleiwakai nümüin Abraham.
Ayatüsia joo tü naashajaalakat chi Maleiwakai nümaa Abraham: ―Je sünülia Sarai tü pu'wayuusekat süchikijee ka'ikat tüü, Sarainjatü sünülia, süka tee'iratüitpain shia.
Tee'iyateerü joolu'u ta'anasia sümüin. Jemeyuleerü shia nümaa wane jo'uu toolo. Nieechi chi püchon tamakaima'a achiki pümüin. Je sünainjee tee'iyatüin ta'anasia sümüin, shieerü shikiika wayuu wainma, e'irukuu wainma, sainküin mmakat süpüshua mapeena. Je na'akajee na suu'uliwo'ukana, eweeteena wane sülaülashiijeenakana mma süpüla aluwatawaa saa'u wayuu wainma ―nümakalaka chi Maleiwakai nümüin Abraham.
Nu'wachiraakalaka Abraham nümülatu'u chi Maleiwakai nüchikua sünain nii'iyatüin  nujut  nümüin.  Müsü naa'in nüle'eru'u: “¿Kachonjeena waya? Atak, nnojorüleeja'a. Poloo shikii touyase je mekietsat shikii suuyase Sara”, müsü naa'in sünain nüsirajüin süka kapüleein saa'in nümüin tü nümakat chi Maleiwakai.
Nüsouktakalaka Abraham ni'ipajee chi Maleiwakai: ―¿Jama Ismael? Anashije müleka niale chi pi'itaainjachikai apüla tü pütchi pansaatüjütkalia pütüma tamüin ―nümakalaka Abraham.
Nüsouktakalaka Maleiwakai: ―Nnojo, nnojoleechi niain. Niainjachi chi  süchoinjachikai Sara tü pu'wayuusekat chi te'itaainjachikai apüla tü pütchi pansaatüjütkalia tatüma pümüin. Shiimüin sünain jemeyuleerüin shia nümaa wane jo'uu toolo, je pi'itaajeerü Isaac nünülia. Je tü pütchi pansaatüjütkalia tatüma, tü te'itaakat joolu'u püpüla, shiimüin sünain sükettaajeerüin waneepia nümüin Isaac je sümüin tü nuu'uliwo'ukolüiruaya'asa.
Otta soo'opünaa tü püchuntakat tamüin naa'u chi püchonkai Ismael, tee'iyateerü ta'anasia nümü'inya. Kachonjeechi nia poloo piammüin tooloyuuirua. Sülaüleena naya  watta saalin wayuu sainküin mmakat. Watteerü saalin tatüma tü nuu'uliwo'ukalüirua. Kojuteena naya sulu'upünaa tü suumainkalüirua wayuu.
Müshi taya tachikua pümüin: Chi te'itaainjachikai apüla tü pütchi pansaatüjütkalia tatüma pümüin, nieechi  Isaac  chi  püchonjeechikai. Tamüshi  paala pia sünain jemeyuleerüin Sara süchikijee wane juya, maa aka so'u kashikat tüü ―nümakalaka chi Maleiwakai nümüin Abraham.
Nu'unakalaka chi Maleiwakai kettaapa naashajaala nümaa.
Je so'u ka'ikat tia, naa'inrüin Abraham tü aluwataanakat anain nia nütüma chi Maleiwakai. Neenajitkalaka na tooloyuukana napüshua kepiakana nümaa, maa aka na nüchepchiakana eekai jemeishiin nipialu'u je na ayalajuushikana. Shi'yotoonokalaka nata napüshua je tü nütakat Ismael chi nüchonkai.
O'yotoona atachii Abraham oo'ulaka Ismael je napüshua na nüchepchiakana Abraham so'u ka'ikat tia. Je nuuyase Abraham sünain shi'yotoonüin nüta, mekietsat shikii mekietsalümüin juya. Otta müsia nuuyase Ismael, poloo apünüinmüin juya.
So'u wane ka'i, ee'iyataashi Jehová nümüin Abraham wanaa sümaa kepiain nia peje sünain tü wunu'uliakat eere naashajaapü'üin chi wayuu kanüliakai Mamre sümaa tü nümaleiwaseyaasükalüirua. Je maa aka kale'o, joyotüshi Abraham sünain eemerawaa so'ulu'u tü nejepüsekat.
Je sünain nünanajüin Abraham anooipa'apünaa, ee'iyataalaa müshiija'a apünüinshii wayuu sha'watüin maa aka tüsa. Je ni'rapa na wayuukana, nüsha'walaakalaka sünain nüpanapajüin naya sünain nu'wachiraain namülatu'u sünain nii'iyatüin nojut namüin.
Nümakalaka Abraham: ―Laülaashikalee, müleka kamaneere taya paajüin, anashiije jeemeraale motso'o yaa tejepüseru'u.
Tasaajireerü joolu'u wüin su'lojia juu'ui süpülapünaa jeemeraain yaa jemioushi.
Saa'u jüntapünaain tama'anamüin, anakaja joolu'u tasaajaaiwa wane jiyaalajut jütsüinjatü jüma'ichiki ―müshi nia namüin. Asouktüshii naya: ―Anakaja'a. Paa'inra pümata tü püchekakat wapüleerua ―namakalaka.
Nikerotamaatakalaka Abraham sulu'umüin tü nejepüsekat sünain nümüin sümüin Sara: ―Paapawaata ariina sulu'ujee tü toleekakat paa'inraiwa pan neküinjatü na wayuu we'iyoukana ―nümakalaka sümüin tü nu'wayuusekat.
Nuwataakalaka sünainmüin tü nümü'ünüinkalüirua. Nüneeküin wane paa'achon eekai kaüsüin. Naapüin shia nümüin wane nüchepchia süpüla su'utünamaatüinjatüin aa'in süpüla ekünaa.
Kettaapa shia, naapaakalaka tü asijuushikat oo'ulaka wane kojosü je müsia süchira paa'a shakaalasü, sünain naapüin shia namüin na ni'iyoukana. Je wanaa sümaa nekaain yala sheemiousheepü tü wunu'ukot, sha'watüshi Abraham peje nanain süpüla niitajüinjatüin tü neküinkat.
Je wanaa sümaa nekaain, nasakirakalaka Abraham: ―Jama tü pu'wayuuse Sarakat anülia, ¿eesü yaa pümaa? ―müshii naya nümüin. ―Aa, anuu paülü'ü ―nüsouktakalaka Abraham.
Je wane na'akajee na ni'iyoukana, nia Jehová. Nümakalaka nümüin Abraham: ―So'uweena juyakat tüseena so'u kashikat tüü, ale'ejeechi taya jünainmüin. Je wanaa sümaa tia, kachonjeerü Sara, tü pu'wayuusekat, wane jo'uu toolo ―müshi nia nümüin Abraham. Saapajüin Sara süpüshua tü nümakat chi ne'iyoukai wanaa sümaa eejatüin shia nachiiruajee chi su'wayuusekai yaa so'ulu'u tü nejepüsekat.
Müsü saa'in süle'eru'u: “Laülaairü taya je chi ta'wayuuseka'iya. Matsüinsat taya süpüla kachonwaa. Nnojotsü majayülüin taya süpüla tooloyuumawaa”, müsü shia süsiralu'u.
Nüchiajaakalaka joo Jehová Abraham sünain maa: ―¿Jamüsü süsirajaaka'a tü pu'wayuusekat Sara sünainjee tü tamakat sümaa nnojolüin sünoujain sünain kachoinjatüin mayaasüje laülaain shia?
Kaatei, taya Jehováka, ¿kasa isaka'a tachiki? Nnojotsü. Tamüichipa pia sünain tale'ejüinjachin jünainmüin so'uweena juyakat tüseena so'u kashikat tüü. Je wanaa sümaa tia, shiimüin sünain kachonjeerüin Sara, tü pu'wayuusekat, wane jo'uu toolo ―müshi nia nümüin Abraham.
Mmotkalaka joo Sara sümaa saattajaain suulia tü nümakat sünain maa: ―¿Joujatkai taya asirajüin? ―sümakalaka. ―Pa'alain ne'e. Shiimüin sünain püsirajüin ―nüsouktakalaka Jehová. Achuntüshi Abraham nümüin Jehová saa'u Sodoma
Shiasa'a keraapa tü ekawaakat, no'unakalaka na apünüinshii ni'iyoukana Abraham. Namaashi Abraham mamüin aka tia sulu'u wopu süpüla apütawaa nüpüla. Je nantapa sünainmüin wane anashiisü süpüla e'raa tü anooikat, eirakaashii naya yala iipünaajee chaa wattamüin sümüin tü pueulokat Sodoma.
Müsü naa'in nüle'eru'u Jehová: “Nnojottaa tounjulajüinjatüin nuulia Abraham süchiki tü taa'inrüinjatkat süka tü pueulokat Sodoma.
Süka jamüin, taneeküin nia süpüla wainmainjatüin tatüma tü nuu'uliwo'ukalüirua. Kojuteena naya sulu'upünaa tü suumainkalüirua wayuu. Je sünainjee tü kasa anasü taa'inreetkat nüka, ee'iyatüneerü ta'anasia sümüin wayuu wainmaya.
Aneekuushi tatüma Abraham süpüla nuluwataainjanain na nüchonniikana je na nuu'uliwo'ukana shii'iree nanoujain sünain tanüiki je shii'iree naa'inrüinjatüin waneepia tü tachekakat napüleerua je tü anasükat sümüin wayuu. Je  Abraham, sünain naa'inreerüin tia, tekeraajeerü süpüshua tü tamakat paala nümüin saa'ujee pansaain tanüiki”, müsü naa'in nüle'eru'u Jehová.
Nümakalaka Jehová nümüin Abraham:
―Saashin wayuu, mojulaashaatasü ma'i tü wayuu chakat Sodoma oo'ulaka Gomorra je koo'omüinsü ma'i saainjala. Anasü saa'in tamüin müleka tashakatüle sünainmüin tü pueulokalüirua tatüjaaiwa saa'u müleka shiimüinre tü taapakat achiki sünain mojulaain naya ―müshi nümüin.
No'unakalaka joo na piamashiikana wayuu sünainmüin Sodoma. Otta müshia Jehová, makatüshi motso'omüin nümaa Abraham.
Arütkaashi Abraham nünainmüin Jehová sünain nüsakirüin nia: ―¿Shiimüin sünain paja'ttirüinjatüin wayuu eekai anamiain wanaa namaa na mojulaashiikana cha'aya sulu'u tü pueulokat? Kasataalejese nnojolüin wanaawain paajüin.
¿Jameerü pütüma müleka eere ja'rai shikii wayuu eekai anamiain na'aka na mojulaashiikana sulu'u tü pueulokat? ¿Ayateerü paja'ttirüin tü pueulokat? Oo'ulaajeechi pia suulia tia, ¿aashi müin?
Piakai, pia kasalajanaka atüma sümüin saainjala wayuu sainküin mmakat süpüshua, acheküshi paa'inrüin waneepia tü anasükat. Otta müsia joolu'u, nnojoleerü pu'utirüin aa'in wayuu eekai anamiain wanaa namaa na mojulaashiikana, ¿aashi müin? Müichia nnojolüin puu'ulaküin tia taajüin. Müleka paa'inrüle tia, oukteerü eekai anamiain wanaa namaa eekai mojulaain. Nnojotshaatasü anain tia ―nümakalaka Abraham nümüin Jehová.
Nüsouktakalaka Jehová: ―Müleka tantüle sünain ja'rai shikii wayuu eekai anamiain sulu'u Sodoma, oo'ulaajeechi taya suulia taja'ttirüinjatüin tü pueulokat nanainjee na anamiashiikana ―nümakalaka nümüin Abraham.
Aashajaashi Abraham nüchikua: ―Jehovákalee, wayuu ne'e taya. Mayaasüje nnojolüin anain süpüla ayatüinjachin taya sünain yootüin pümaa, acheküshi tachuntüin pümüin tachikua'aya soo'opünaa tia.
¿Jameerü müleka eere pienchi shikii ja'ralimüin wayuu eekai anamiain sulu'u tü pueulokat? ¿Ayateeria paja'ttirüin tü pueulokat saa'ujee isain ja'raisü? ―müshi. Nüsouktakalaka Jehová: ―Müleka tantüle sünain pienchi shikii ja'ralimüin wayuu eekai anamiain sulu'u tü pueulokat, oo'ulaajeechi taya suulia taja'ttirüinjatüin shia ―nümakalaka nümüin Abraham.
Aashajaashi Abraham nüchikua: ―¿Jameerü müleka eere pienchi shikii wayuu eekai anamiain sulu'u tü pueulokat? ―müshi. Nüsouktakalaka Jehová: ―Müleka tantüle sünain pienchi shikii, oo'ulaajeechi taya suulia taja'ttirüinjatüin tü pueulokat ―nümakalaka.
Aashajaashi Abraham nüchikua: ―Jehovákalee, jalia jashichijayaa pia tamüin. Ayatajachi taya achuntüin pümüin soo'opünaa tia. ¿Jameerü müleka eere apünüin shikii wayuu eekai anamiain sulu'u tü pueulokat? ―müshi. Nüsouktakalaka Jehová: ―Müleka tantüle sünain apünüin shikii, oo'ulaajeechi taya suulia taja'ttirüinjatüin tü pueulokat ―nümakalaka.
Aashajaashi Abraham nüchikua: ―Jehovákalee, anakaja paapajüle tanüiki wanaa sümaa tachuntüin pümüin soo'opünaa tia süchikua. ¿Jameerü müleka eere piama shikii wayuu eekai anamiain sulu'u tü pueulokat? ―müshi. Nüsouktakalaka Jehová: ―Müleka tantüle sünain piama shikii, oo'ulaajeechi taya suulia taja'ttirüinjatüin tü pueulokat ―nümakalaka.
Aashajaashi Abraham nüchikua: ―Jehovákalee, jalia ne'e suulia jashichijüin pia tamüin. Aisha'ajaa, tachuntüin paala pümüin uwatua ne'e soo'opünaa tia. ¿Jameerü müleka eere poloo ne'e wayuu eekai anamiain sulu'u tü pueulokat? ―müshi. Nüsouktakalaka Jehová: ―Müleka tantüle sünain poloo ne'e wayuu, oo'ulaajeechi taya suulia taja'ttirüinjatüin tü pueulokat ―nümakalaka.
Shiasa'a süchikijee naashajaain Jehová nümaa Abraham, o'unüshi nüma'anajee. Otta müshia Abraham, ale'ejüshi nipialu'umüin nüchikua.
Je na piamashii aapiee nüma'anajeejanakana Maleiwa, süchikijee no'unüin nüma'anajee Abraham, antüshii naya motsapa ka'i sünainmüin tü pueulokat Sodoma. Eejachi Lot napüla joyotüin yala eere shikerolüin wayuu sulu'umüin tü pueulokat, eere jutkatüin na wayuukana sünain yootoo. Je Lot, ni'rapa na piamashiikana aapiee, nürütkaakalaka napanapa sünain nu'wachiraain namülatu'u sünain nii'iyatüin nojut namüin.
Nümakalaka Lot namüin: ―Laülaashiikana, anashii te'iyoupünaale jia so'u aikat tüü. Joo'uya tamaaiwa jia tepialu'umüin ju'lojooiwa juu'ui süpüla eemerawaa. Je watta'a, katsüinjeena jia süpüla o'unaa jüchikua ―müshi Lot namüin. ―Nnojo, makatajana waya sünain atunkaa pülaasüpa'a ―namakalaka nümüin.
Masütaajukalaka Lot sünain achuntaa namüin. Noonooitkalaka nümaa. No'unakalaka nümaa nipialu'umüin. Je nantapa, aluwataanüshii na nüchepchiakana Lot nütüma sünain na'lakajaain wane eküülü anasü ma'i napüla na ni'iyoukana. A'lakajaanüsü natüma wane pan ma'akasat oolojia. Je kettaapa tü eküütkat, ekaashii na ni'iyoukana.
Otta süpülapünaa neisalaain na aapiee ni'iyoukana Lot, nantapaatakalaka nipialu'umüin Lot napüshua na wayuu tooloyuu chajanakana Sodoma. Outkajaashii anooipa'apünaa na tooloyuukana napüshua, eekai laülaain oo'ulaka eekai jima'alin, sünain chentaajiraain sünainmüin tü miichikat.
Na'waatakalaka nümüin Lot sünain maa: ―¿Jalashii na tooloyuu pi'iyou antakana yaa Sodomamüin? Piyu'la naya anooipa'amüin yaamüin yaa wanainmüin süpüla weisalaainjanain namaa ―müshii nümüin Lot.
Nujuittakalaka Lot anooipa'amüin sümaa nüsürülüin tü so'ukot miichi nüchiiruajee.
Nümakalaka namüin: ―Wa'lemüyuwaa, mojusü ma'i tü jaa'inreekat naka na te'iyoukana. Tachiajaain joolu'u jia suulia tia.
Jiirakaa, anuu tamaa tü tachonkalüirua piamasükat majayünnüü. Nnojoyülia sünainpünaain tooloyuu. Anasüje müleka nayale taapüin jümüin süpüla jaa'inrüinjatüin tü jüchekakat naka. Akaajasa'a na wayuu te'iyoukana, nnojoliinjana jamajanain jümüin ―müshi Lot namüin.
Otta müshi'iya na wayuu tooloyuu jutkatshiikana yala anooipa'a, namakalaka nümüin Lot: ―Wayuu naatajachi ne'e pia. Nnojoishi pia laülaainjachin waa'u. Püsünna wapüleerua. Müliashi taa pia watüma nouliale'eya na pi'iyoukana ―müshii naya sünain naapünaain nümaa süpüla neerulüinjatüin tü  so'ukot  miichi süpüla ekeroloo.
Shiasa'a na aapiee ni'iyoukana, neerulüin tü so'ukot miichi sümaa nayurulüin natüna anooipa'amüin süpüla no'tte'erüin Lot paülü'ümüin sümaa nasürülüin tü so'ukot süchikijee.
Shiasa'a mapa, mo'upa'alaa müshii na wayuukana natüma na ni'iyoukana Lot. Waraitta'ain müshii na wayuukana sünain achajawaa süchiki tü so'ukot miichi je isasü nachiki. Ojuittinnüshi Lot sulu'ujee Sodoma
Namakalaka joolu'u na piamashii aapiee ni'iyoukana Lot nümüin: ―Naapüin Jehová süchiki tü wayuukolüirua yaakat Sodoma sünain kaainjaraliin ma'i naya. Aluwataaushi waya nütüma Maleiwa yaamüin süpüla waja'ttirüinjatüin tü pueulokat. Je süka ouktüinjatüin wayuu süpüshua yaaya, anakaja pujuittüle kataiwa po'u. Paapira pümaala na püchonniikana, na püshimiakanairua oo'ulaka na püpüshikanairua eekai kepiain sulu'u tü pueulokat, nojuittaiwa pümaa yaajee yaa. Shiimüin sünain waja'ttirüinjatüin tü pueulokat ―müshii naya nümüin Lot.
Nu'unakalaka Lot nepialu'umüin na wayuu tooloyuu ka'wayuuseinjanakana na  nüchooin  majayünnüükana sünain nümüin namüin: ―Anashii wojuittüle yaajee yaa, süka saja'ttinnüinjatüin tü pueulokat süpüshua nütüma Jehová ―müshi namüin wane'ewaire nakua. Nime'erainpalayaashii naya naa'inru'u.
Je watta'a maalü, saa'ujee nashapajaain na piamashii aapieekana, namakalaka nümüin Lot: ―Pujuitta pümaala sümaa tü pu'wayuusekat oo'ulaka namaa na piamashii püchonnii majayünnüükana suulia ouktajüin jia sümaa tü pueulokat ―müshii nümüin.
Otta müshia Lot, nnojoishi ountaain. Kama'ashi ma'i sünain yapain süpüla o'unaa. Je saa'u nümüliajünüin Lot nütüma Jehová, najattünakalaka natüma na piamashiikana aapiee. Je tü nu'wayuusekat je na piamashiikana nüchonnii majayünnüü, najattünaka'aya natüma sulu'ujee tü pueulokat.
Je nantapa mamüin aka tia suulia tü pueulokat, nümakalaka waneeshia chi aapieekai namüin: ―Juwataa jumaala suulia ouktaa sünain nnojolüin jiirakaain jüchiiruajee sümüin Sodoma. Nnojo jüsha'walaain süpa'a tü nasapükat cha'aya eere palatüin tü süchikat Jordán, wane'ere'eya jüntapa sa'akamüin tü uuchikalüirua ―müshi namüin.
Nüsouktakalaka Lot ni'ipajee: ―Senyotkalee, wattasü ma'i tü uuchikalüirua wapüleerua. Oukta taa ne'e waya wopulu'u wanaa sümaa saja'ttinnüin tü pueulokat. Shiimüin sünain kamaneein pia wamüin süpüla pu'tte'erüinjanain waya suulia ouktaa wanaa namaa napüshua na wayuu chakana Sodoma.
Isa'a wane pueulo jo'uuchon samüin sa'aya. Nnojotsü wattain woulia. Anakaja wo'unüle chamüin cha'aya, ¿jaman? Pütüjaa aa'ulu sünain nnojolüin kepiain wainma wayuu sulu'u tia pueulokat. Shiimüin sünain waa'inmajüneenain cha'aya ―müshi Lot nümüin chi aapieekai.
Nüsouktakalaka nümüin: ―Anasü saa'in tamüin. Nnojoleerü aja'ttinnüin tia pueulokat tatüma.
Juuntaa jumaala sünain o'unaa chamüin cha'aya. Taja'ttireerü tü pueulokalüirua Sodoma oo'ulaka Gomorra jüntaleepa chamüin cha'aya ―müshi nia nümüin. (Je süka jo'uuchoin tü pueulo nu'unakat alu'umüin Lot, Zoar sünülia maa'ulu yaa.)
O'unüshi Lot sümaa tü nu'wayuusekat je namaa na piamashiikana nüchonnii majayünnüü eemüin tü pueulokat Zoar. Antüshii naya chamüin cha'aya maa aka yaamüin ka'ikat.
Shiasa'a nantapa sulu'umüin tü pueulokat Zoar, ojunuwaa müsia wane ipachen jotusü paliraasü sümaa “azufre” nütüma Jehová chajee iipünaajee saa'umüin tü pueulokalüirua Sodoma oo'ulaka Gomorra.
Je sütüma tü siki ojutuusükat mmolu'umüin, aja'ttinnüsü tü pueulokalüirua oo'ulaka tü nasapükalüirua eekai pejein sünain eere palatüin tü süchikat Jordán oo'ulaka tü a'ttieekat süpüshua eejatkat sulu'u. Ouktakalaka tü wayuukolüirua süpüshua kepiakat cha'aya.
Shiasa'a tü nu'wayuusekat Lot, süpülapünaa süntüin sulu'umüin Zoar, eirakaasü shia süchiiruajee sümüin Sodoma. Su'utinnakalaka aa'in nütüma Jehová. Ichi'iraa süma'la sümakalaka. Ayatüsia sha'watüin müliashii süka icheitpain ma'i maa aka saa'in ipa.
Shiasa mapa watta'a maalü, ojuittüshi Abraham nipialu'ujee sünain o'unaa eemüin tü anashiikat eejachire naashajaain paala nümaa Jehová soo'opünaa Sodoma.
Niirakaakalaka yala iipünaajee chamüin wattamüin sünain tü pueulokat Sodoma oo'ulaka Gomorra oo'ulaka tü nasapükat eere palatüin tü süchikat Jordán. Kaittuutaalasü sümüsain saa'ujee tü mmakat maa aka saa'in sümüsain wane siki miyo'ushaata.
Aja'lajaaitpa nütüma Jehová chi Maleiwakai tü pueulokalüirua eere kepiapü'üin Lot cha'aya süpa'a tü nasapükat eere palatüin tü süchikat Jordán. Otta süka sotüin naa'in Jehová tü nümakat paala nümüin Abraham, nnojoishi nu'utirüin aa'in Lot. Müshijese'e nuluwataain na aapieekana süpüla naapirüinjachin nia süpüla nujuittüinjachin sulu'ujee tü pueulokat Sodoma.
Otta müshia Lot, süka mmolüin nia seema makatüinjachin sulu'u tü pueulokat Zoar, nujuittakalaka yalajee yala namaa na piamashiikana nüchon majayünnüü. O'unüshii naya chamüin sa'akamüin tü uuchikalüirua süpüla kepiainjanain naya cha'aya sulu'u wane ipa ko'usü.
So'u wane ka'i, sümakalaka tü nüchon epayaakat sümüin tü shimiiruakat: ―Ataralaichipa ma'i joo chi washikai. Je nnojotsü tooloyuu yaa sulu'u tü mmakat süpüla na'wayuuseinjanain waya süpüla kachoinjanain waya natüma.
Joo'uya wasajiraiwa chi washikai niperaiwa süpüla wainkaain nümaa, koo'uliwo'ujeechikalaka nia wamüin ―müsü.
Je so'u aikat tia, nasirüinjese'e “wiino” chi nashikai. Je niperapa, ainkaasü tü epayaakat nümaa. Otta Lot, süka niperüin ma'i, nnojotsü nütüjaain aa'u sünain shiisalaain tü nüchonkot nümaa.
Shiasa'a mapa watta'amüin, sümakalaka tü epayaakat sümüin tü shimiiruakat: ―Ainkaaitpa taya nümaa chi washikai  sa'waipa.  Anakaja wasirüle nia “wiino”  nüchikua  so'u  aikat  tüü'üya süpüla niperüinjachin maa aka sa'waipa. Je ainkaweerü piakalia nümaa. Kachonjeenakalaka waya nütüma chi washikai süpüla koo'uliwo'uinjachin nia wamüin ―müsü.
Je so'u aikat tia, nasirüinjese'e “wiino” chi nashikai nüchikua. Je niperapa, ainkaasü tü emiiruaakat nümaa. Otta Lot maa aka paala sa'wai, süka niperüin ma'i, nnojotsü nütüjaain aa'u sünain shiisalaain tü nüchonkot nümaa.
Ipuonnuukalaka joo naya piamale'eya süpüla koo'uliwo'uinjachin nia namüin.
Shiasa'a süchikijee tia, kachonsü tü epayaakat wane jo'uu toolo. Moab nünülia sütüma. Je tü nuu'uliwo'ukalüirua maa'ulu yaa süchikijee wainma juya, naya na wayuu kanüliakana moabita.
Otta tü emiiruaakat, kachonsü shia'aya wane jo'uu toolo. Ben-ammi nünülia sütüma. Je tü nuu'uliwo'ukalüirua maa'ulu yaa süchikijee wainma juya, naya na wayuu kanüliakana amonita.
So'u wane ka'i, nükolojookalaka Abraham  sümaa tü nüpüshikalüirua je tü nümü'ünüinkalüirua chajee eejachire kepiain chamüin uuchimüin sulu'umüin tü  mmakat Neguev. Je nüntapa chamüin cha'aya, ni'itaain nejepüse pasanain sünain tü pueulokat Cades oo'ulaka tü mma maa'inyatuuisü kanüliakat Shur. Shiasa'a süchikijee tia, nükolojookalaka nüchikua eemüin tü pueulo kanüliakat Gerar. Je wanaa sümaa yalajachin nia kepiain sü'ütpa'a tia pueulokat,
naattajaa  achikit Sara  sümaa nu'wayuusein shia. “Pawalaawajiraashii waya”, müshi nia sümüin wayuu. Niasa'a chi laülaashikai naa'u na wayuu chajanakana Gerar, Abimeleckai anülia, sükajee nnojolüin Sara nu'wayuusein Abraham naajüin, neenajitkalaka shia süpüla shiainjatüin wane su'utku tü nu'wayuusekalüirua.
Otta müsia so'u wane ai, ee'iyataashi chi Maleiwakai nümüin Abimelec nü'lapüinru'u sünain nümüin nümüin: “Ouktajachi pia saa'ujee paapaweein wayuukot tüü, süka nu'wayuusein shia Abraham”, müshi Maleiwa nümüin.
Nüsouktakalaka Abimelec nümüin sünain maa: “Maleiwakalee, maainjalasai taya süka nnojolüin teisalaain sümaa. ¿Pu'utajachikalaka aa'in taya sünain nnojolüin kasain taainjalain?
Nnojoishi kaainjalain taya sümaa tü wayuukot. Tatüjaa aa'ulu tü taa'inrakat sünain anasüin pu'upala. Shiayaa nushunuu Abraham taa'inru'u süka ‘Pawalaawajiraashii waya’, nümüin wamüin. Pütüjaa aa'uchi taya sünain taküjain pümüin tü shiimainkat je sünain pansaain takuaippa pu'upala”, müshi nia nümüin chi Maleiwakai.
Nüsouktakalaka chi Maleiwakai nümüin Abimelec nü'lapüinru'u sünain maa: “Aa, tatüjaa aa'uchi pia sünain pansaain pükuaippa to'upala wanaa sümaa paapaweein tü nu'wayuusekat Abraham süpüla pu'wayuuseinjatüin shia. Shiimüin taa'inmajüin pia wanaa sümaa tia  suulia  piisalaajüin sümaa. Müshijese'e nnojolin kaainjalain pia.
Anakaja joolu'u müleka püle'ejirüle shia nüma'anamüin chi su'wayuusekai süchikua. Akaajasa'a müleka nnojorüle püle'ejirüin shia, shiimüin sünain ouktajachin pia je müsia tü wayuu kepiakalüirua pümaa sünain ouktajanain naya wanaa püma'aya. Otta müshia Abraham, saa'u niain tanüikimaajachin, achunteechi nia joolu'u tamüin paa'u süpüla nnojolinjachin to'utüin paa'in”, müshi chi Maleiwakai nümüin Abimelec.
Shiasa'a mapa watta'a maalü nüchijiraapa Abimelec süchikijee nü'lapüjaain, neenajitkalaka nünainmüin napüshua na ni'ipajanakana süpüla nüküjainjatüin namüin tü nümakat chi Maleiwakai nümüin nü'lapüinru'u. Müshiijese'e mmolüin ma'i naya napüshua sütüma tü nüküjakat namüin.
Otta müshia Abimelec süchikijee tia, nüntirakalaka Abraham nünainmüin. Nümakalaka nümüin: ―Aisha'ajaa, e'rüi wayumüin pia tamüin sünain püntirüin tü naashichinkat chi Maleiwakai tanainmüin je sünainmüin tü tapüshikalüirua. ¿Jamüshi püküjaka'a pa'alain tamüin? ¿Kasa taainjalaka puulia? Nnojotsü eeirüin aapünüin achiki wane aainjalaa eekai müin aka tü paa'inrakat.
¿Kasa pikiiru'uka achiki sünain punujulajüin süchiki tü pu'wayuusekat? ―müshi nümüin Abraham.
Nüsouktakalaka  Abraham: ―Tü wayuu yaakat sulu'u tü pueulokat Gerar, nnojoliyaasü kasajatüin sümüin tü nuluwataakat anain Maleiwa taa'inru'u. O'utünajachia aa'in taya taa'inru'u süpüla saapaanüinjatüin tü ta'wayuusekat sütüma wayuu yaajatü yaa süpüla su'wayuuseinjatüin shia.
Je taküjüin paala pümüin wane kasa'aya: Sara, tü ta'wayuusekat, nüchon chi tashikai wanaa tamaa sünain nnojolüin shiain süchoin tü teikat. Sükajee tia, shiimüin sünain pawalaawajiraain waya. Taapaataalakalaka shia süpüla shiainjatüin ta'wayuusein.
Eetüjülia waashajaalain tüü wanaa sümaa nujuittirüin waya Maleiwa nipialu'ujee chi washikai sulu'umüin wane mma naata sünain tamapü'üin sümüin tü ta'wayuusekat mayaa: “Müleka shiimüinre sünain alin taya püpüla, anakaja püküjüle sümüin wayuu kepiakat sulu'u mma eepünaainjanale waya sünain pawalaawajiraain waya”, mapü'üshi taya sümüin ―nümakalaka Abraham nümüin Abimelec.
Otta Abimelec joolu'u, nüle'ejirakalaka Sara nümüin Abraham süchikua. Je müsia nüsülajüin nümüin anneerü, paa'a, oo'ulaka achepchieeirua.
Nümakalaka nümüin Abraham: ―Kaatei, piirakaa sümüin tü toumainkat. Anakaja müleka püneeküle tü mma püchekakat süpüla kepiainjachin pia sulu'u ―müshi nümüin.
Nümakalaka joolu'u Abimelec sümüin Sara: ―Otta müsia piakat, anuu tasülajüin joolu'u nümüin Abraham chi pipayakai 1000 shipesajia shi'ipachonnii pülaata. Je sükajee tüü, atüjaanajatü aa'ulu pia sütüma tü wayuu pümaajatkalüirua sünain maainjalain pia ―müshi nia sümüin.
Kasalajanaitpa nümüin Abimelec nütüma chi Maleiwakai saaliijee naapaweein Sara tü nu'wayuusekat Abraham süpüla nu'wayuuseinjatüin  shia. Isaitpa joo nachiki kachonwaa nütüma Maleiwa napüshua na jieyuu kepiakana nümaa Abimelec. Otta müshia Abraham, achuntüshi nia naa'u Abimelec nümüin chi Maleiwakai. Je sünainjee nüchuntüin, anaichipa nütüma Maleiwa süpüla kachonwaa süchikua tü nu'wayuusekat oo'ulaka tü jieyuu nüchepchiakalüirua.
Je paala, müshi Jehová sümüin Sara sünain kachoinjatüin shia so'u tü juya nümakat sümüin. Otta müsia joolu'u, ekeraajüsü tü nümakalüinka sümüin.
Ipuotsüjese'e shia. Kachonkalaka shia nümüin  Abraham wane jo'uu toolo mayaasüje laülaain ma'i shia. Je tü kashi jemeikat o'u chi nachonkai, shia tü kashi nüküjakat achiki paala chi Maleiwakai namüin.
Ni'itaakalaka  Abraham nünülia chi nüchonkai Isaac.
Je so'u tü mekiisatkat ka'i süchikijee jemelin chi nüchonkai Abraham, o'yotoona atachi nütüma maa aka tü aluwataanakat anain nia paala nütüma chi Maleiwakai.
Jemeishi Isaac poloopa shikii nuuyase Abraham.
Je so'u ka'ikat tia, müsü saa'in Sara: “Naapüin chi Maleiwakai tamüin wane talataa aa'in süpüla tasirajüinjatüin joolu'u. Je na wayuu aapakana tachiki, talateerü naa'in wanaa tamaa”, müsü.
Ayatüsü aashajaain Sara sünain maa: “Nnojotsü sünoujain wayuu paala sünain kachoinjatüin taya nümüin Abraham. Otta müsia joolu'u, mayaashije laülaain ma'i chi ta'wayuusekai, kachointpa taya nütüma wane jo'uu toolo”, müsü.
Shiasa'a mapa nüpütinnapa Isaac chi süchonkai Sara, emi'ijitshi Abraham saa'u kachoinchipain nia sümaa Sara. Wainma wayuu antüsü sünainmüin tü mi'iraakat.
Otta müshia Ismael, chi nüchonkai Abraham sümüin Agar tü wayuu Egiptoje'ewatkat, nime'erainpalakalaka Isaac.
Je sütüjaapa Sara saa'u tü naa'inrakat Ismael, süküja achikichi nümüin Abraham sünain maa nümüin: “Püjüta woulia tü achepchieekat nümaa chi  süchonkai. Nnojolinjachi kapaalain nia wanaa nümaa Isaac chi tachonkai”, müsü.
Mojusü ma'i naa'in Abraham sütüma tü sümakat Sara nümüin, süka nüchonin Ismaelya.
Otta chi Maleiwakai, nümakalaka nümüin: “Nnojo mojuin paa'in naalii chi püchon jima'aikai je Agar tü püchepchiakat. Paa'inra tü sümakat Sara pümüin. Süka jamüin, na nuu'uliwo'ukana Isaac, nayeena na puu'uliwo'ukana, maa aka tü taküjakat achiki paala pümüin sünain pansaain tanüiki.
Je chi süchonkai tü achepchieekat, saa'u niain chi püchonka'iya, kachonjeechi niaka'iya. Wainmeerü tatüma tü nuu'uliwo'ukalüirua. E'nnaajinneena naya sulu'upünaa tü suumainkalüirua wayuu”, müshi.
Shiasa'a watta'amüin süchikijee, nüchijiraakalaka Abraham watta'a maalü. Naapakalaka wane eküülü je wane süta paa'a kalu'usü wüin sümüin Agar. Nüjütakalaka shia nümaa chi süchonkai. Je süchikijee nojuittüin nipialu'ujee Abraham, waraitta'ain müsü Agar nümaa chi süchonkai sulu'upünaa wane mma maa'inyatuuisü. (Je eere waraittüin Agar so'u tia, shia wane pueulo kanüliasü Beerseba maa'ulu yaa.)
Otta saja'lajaapa tü wüin sulu'ujatkat tü paa'atakat, süpütapünaain chi süchonkai neemiouse wane wunu'u jo'uuchon.
Akatalaasü shia maa aka poloo shikii “metro” nuulia chi süchonkai sünain müin saa'in süle'eru'u: “Aisha'ajaa, nnojoishi te'rajeein akua chi tachonkai sünain ouktaa”, müsü. Je sünain joyotüin shia cha'aya, o'ttüshi chi süchonkai sünain a'yalajaa.
Shiasa'a mapa, naapakalaka chi Maleiwakai ni'ira chi süchonkai sünain ni'yalajüin. Je yala iipünaajee, aashajaashi wane aapiee nüma'anajeejachi Maleiwa sümaa Agar sünain maa sümüin: “Nii Waa'iraa, pia Agarkat anülia, ¿Kasa mojuka atüma paa'in? Nnojo püshapajaain aa'in naa'u chi püchonkai süka naapüin Maleiwa tü ni'irakat sünain ni'yalajüin.
Pürütkaa pümaala nünainmüin, pükaaliijaiwa nia süpüla nütamaain. Shiimüin sünain kachonjeechin nia tatüma. Watteerü saalin tatüma tü nuu'uliwo'ukalüirua. Kojuteena naya sulu'upünaa tü suumainkalüirua wayuu süpüshua”, müshi Maleiwakai sümüin Agar.
Akaaliijünüsü nütüma chi Maleiwakai süpüla shi'rüinjatüin wane ishi. O'unüsüjese'e shia sünain aja'itaa sulu'umüin tü ishikat. Saapakalaka wüin nüsüin chi süchonkai.
Shiasa'a süchikijee miyo'upa nia, asaajinnüsü wane wayuu jierü chajee Egiptojee sütüma tü niikat Ismael süpüla nu'wayuuseinjatüin shia. Kepiakalaka nia sulu'u wane mma maa'inyatuuisü kanüliasü Parán sünain eein Maleiwa nümaa. Tütüshi ma'i nia sünain ojunaa süka jatü.
Otta müshia Abimelec, chi  sülaülashikai  Gerar,  antüshi so'u wane ka'i nünainmüin Abraham. Je nümaashi Ficol, chi sülaülashikai tü nusurulaatsekalüirua. Nümakalaka Abimelec nümüin Abraham: ―Tatüjaa aa'uchi pia sünain eein Maleiwa pümaa je nükaaliijain pia sünain tü kasa paa'inrakat.
Anakaja müleka pansaale pünüiki tamüin nu'upala chi Maleiwakai sünain nnojoleechin pimeejüin taya. Saa'ujee kamaneeichipain taya pümüin, anakaja joolu'u püküjüle tü shiimainkat waneepia tamüin je namüin na tachonniikana je na too'uliwo'ukana yaaya toumainpa'a ―müshi nümüin Abraham.
Nüsouktakalaka  Abraham: ―Ajüüsa'a paashin, pansaweeria tanüiki pümüin sünain taküjeerüin tü shiimüinkat waneepia pümüin.
Otta müsia joolu'u, tachiajaain paala pia saa'u wane kasa: Antüsüinka wane püchepchiairua sünainmüin wane teishia je oukaashii saa'u suulia saja'itüinjatüin tü tachepchiakalüirua ―müshi nümüin.
Nüsouktakalaka Abimelec ni'ipajee: ―Atak, nnojo tatüjaain aa'u jaraliin aa'inrüin tia. Taapüitpa achiki joolu'u pütüma. ¿Jamüshi nnojoika'a paapirüin taya paala soo'opünaa tia? ―müshi nümüin Abraham.
Nüsülajakalaka Abraham wane anneerüirua oo'ulaka wane paa'airua nümüin Abimelec. Nekeraajiraakalaka nakuaippa süka wane pütchi pansaasü natümajiraa.
Nükatajakalaka Abraham akaratshisü anneerü jimo'onnuu sa'akajee tü na'anneetsekalüirua.
Nüsakinnakalaka nütüma Abimelec: ―¿Jamüinjatsa'a pümüin tü akaratshisükat anneerü jimo'onnuu? ―müshi.
Nüsouktakalaka Abraham: ―Müleka paapaale tü akaratshisükat anneerü jimo'onnuu tasülajüinjatkat pümüin joolu'u, shiyaawaseerü tia sümüin wayuu süpüshua sünain tayain kakumalain tü ishikat ―müshi Abraham nümüin Abimelec.
Je sünülia tü ishikat maa'ulu yaa, Beerseba münüsü, süka nekeraajiraain nakuaippa cha'aya süka wane pütchi pansaakat natümajiraa.
Shiasa'a süchikijee nanouktüin Abraham je Abimelec tü nakuaippakat cha'aya Beerseba, ale'ejüshi Abimelec nipialu'umüin nümaa Ficol, sulu'umüin tü mma noumainjeetkat na wayuu kanüliakana filisteo mapeena.
Shiasa'a mapa süchikijee tia, nüpünajüin Abraham wane wunu'u kanüliasü “tamarisco” cha'aya peje sünain tü  ishikat Beerseba sümaa nu'waajüin Jehová sünain niain Maleiwa Katakai O'u süpüla ka'ikat süpüshua.
Kepiashi Abraham wainma juya sulu'u tia mmakat, tü kepiainjatkat alu'u mapeena tü wayuu kanüliakat filisteo.
So'u wane ka'i, oo'ulaküna aa'inchi Abraham nütüma Maleiwa süpüla nütüjaainjatüin saa'u müleka shiimüinre nünoujain nünain. Neenajünakalaka nütüma chi Maleiwakai sünain maa: ―Abrahamkalee ―müshi. ―Anii taya.
Nümakalaka chi Maleiwakai nümüin: ―Je müshia Isaac, chi püchon  waneeshikai, aishikai ma'i püpüla, anakaja joolu'u pümaale nia chamüin sulu'umüin tü mma kanüliakat Moriah. Je cha'aya, saa'u wane uuchi tee'iyateetkat pümüin, pu'uteechi aa'in sünain na'ajünüin süpüla pii'iyatüinjatüin tojut tamüin ―müshi chi Maleiwakai nümüin Abraham.
Shiasa'a mapa watta'a maalü, nüchijiraakalaka Abraham. Nüshottakalaka siki süpüla tü naa'inrüinjatkat nüka chi nüchonkai. Ni'itaakalaka tü sikikat oo'ulaka wane eküülü naa'u chi nüpüliisekai. Neenajakalaka Isaac, chi nüchonkai, oo'ulaka piamashii nüchepchiairua süpüla nümaainjanain naya. No'unakalaka yalajee yaa sünainmüin tü mma nüküjakat achiki chi Maleiwakai.
Shiasa'a süchikijee waraittüin naya apünüin ka'i, ni'rakalaka Abraham tü uuchikat chajee wattajee eemüinjanale nantüin.
Nümakalaka namüin na nüchepchiakana: ―Chajeeinjachi paala taya oo'ulaka chi tachonkai süpüla wa'waajüinjachin chi Maleiwakai. Je süchikijee, ale'ejeena waya jünainmüin. Yaashi'iya paala jia wapüla nümaa chi püliikükai sünain a'atapajaa ―müshi namüin.
Naapakalaka Abraham tü sikikat nümüin Isaac süpüla nülü'üjüinjatüin shia, tü siki sükuainjatkat tü naapüinjatkat nümüin Maleiwa. Otta müshia Abraham, eesü nüma'ana wane rüi je wane wushu kalu'usü sikemechi jotüinjatkat atüma tü sikikat. Je wopulu'u,
nümakalaka Isaac: ―Taataa ―müshi. Nüsouktakalaka Abraham: ―¿Kasa wayuu, tachee? ―müshi. Nümakalaka Isaac: ―Anuu wama'ana tü sikemechikat oo'ulaka tü sikikat. ¿Jalashi chi anneetchon wo'utüinjachikai aa'in nümüin Maleiwa? ―müshi.
Nüsouktakalaka  Abraham: ―Naaweerüja'a nütüma Maleiwa. Nieechi aapaka wamüin chi anneetchon wo'utüinjachikai aa'in nümüin ―müshi. Ayatüshija'a sünain waraittüin Abraham nümaa chi nüchonkai.
Shiasa'a nantapa sünainmüin tü uuchi  nüküjakat achiki Maleiwa nümüin, nükotchijaakalaka Abraham ipa sümaa nüpaa'uwajaain shia. Ni'itaakalaka tü sikikat saa'u tü ipa apaa'uwajuushikalüirua sünain kettaain shia süpüla achuwajaanaa. Naapaakalaka  wane  jiiko  sünain  kapüinjachin chi nüchonkai nütüma. Je nnojolüiwa'aya süchuwajaanüin tü sikikat, ni'itaakalaka joolu'u chi nüchonkai sünain kapüin saa'u tü sikikat.
Naapaakalaka Abraham tü rüikat süpüla nüsotüinjachin chi nüchonkai.
Shiasa'a wanaa ma'i sümaa tia, eweetalaa müsü iipünaajee nünüiki wane aapiee, sünain shiain nünüiki Jehová, sünain maa: ―Abrahamkalee ―müshi. ―Anii taya ―nüsouktakalaka Abraham.
Nümakalaka chi Maleiwakai: ―Nnojo pünaate'erüin pajapü noo'omüin chi püchonkai süpüla pu'utüinjatüin naa'in tamüin. Saa'ujee yapain pia süpüla paa'inrüinjatüin shia, tatüjaaichipa aa'u pia sünain jüüjüüin ma'i pia sünain oonowaa sümaa tanüiki ―müshi.
Niirakaataalakalaka joo Abraham sünain ni'rüin wane anneerü toolo ko'oshi süka nu'uwa sa'aka sütüna wunu'u. Nüjüta nümaa achiki joo chi nüchonkai. Naapaakalaka chi anneetkai sümaa nu'utüin naa'in. Ni'itaakalaka nia saa'u tü sikikat sümaa na'ajüin nia nümüin Maleiwa nii'iraka chi nüchonkai.
Ni'itaakalaka Abraham sünülia tü uuchikat “Nieechi Jehová aapaka wamüin”. Münüsüjese'e shia maa'ulu yaa sünainjee tia: “Yaa sulu'u tü a'waajüleekat Jehová, nieechi aapaka wamüin”.
Naashajaakalaka nüchikua iipünaajee chi Maleiwakai:
―Taya Jehová aashajaaka pümaa. Tamüshi paala pia sümaa pansaain tanüiki pümüin. Tee'iyateerü joo ta'anasia pümüin saa'ujee yapain pia süpüla pu'utüinjachin naa'in chi püchonkai tamüin, chi waneeshikai püchoin. Pansaatüjülia tanüiki pümüin sünain watteerüin saalii puu'uliwo'u tatüma. Iseerü achiki ayaawajünaa, süka wainmeerüin ma'i shia. Mayaawajuweerü maa aka tü shüliwalakalüirua chakat iipünaa je tü jasai sotpünaakat palaa. Je nayamüleerü tü na'ünüükalüirua.
Je saa'ujee paa'inrüin tü taluwataakat anain pia, süchunteerü tamüin wayuu sainküin mmakat süpüla anakuaippalüinjatüin shia tatüma maa aka anakuaippain na puu'uliwo'ukana tatüma ―müshi chi Maleiwakai nümüin Abraham.
Ale'ejüshi joolu'u Abraham nümaa Isaac nama'anamüin na piamashiikana nüchepchia eejanale na'atapajüin. Ale'ejüshii napüshua Beersebamüin eere ayatüin kepiain Abraham je tü nüpüshikalüirua.
Otta müshia Abraham so'u wane ka'i, naapa achikichi Nacor chi nimüliakai sünain kachooin Milca tü nu'wayuusekat sümaa mekiisalüirüin süchonyuu.
Uz nünülia chi epayaakai. Je chi emülieekai, Buz nünülia. Otta chi wane'e, kanüliashi Kemuel. Je Kemuel, nia nüshika Aram.
Eeshi Quesed, Hazo, Pildas, Jidlaf oo'ulaka Betuel.
Je Betuel, nia süshika Rebeca. Naya na mekiisatkana süchonyuu Milca nümüin Nacor, chi nimüliakai Abraham.
Otta müsia wane suwala'ata nu'wayuuse Nacor, Reúma sünülia. Pienchishii süchonyuu nümüin: nia Teba, Gaham, Tahas oo'ulaka Maaca.
Shiasa'a Sara 127 suuyase, anaajaasü cha'aya sulu'u tü mmakat Canaán eejatüle kepiain shia, yala peje sünain tü pueulo kanüliakat Hebrón. (Quiriat-arba, wane suwala'ata sünüliaya atümaa.) A'yalajüshi ma'i Abraham süchiirua tü nu'wayuusekat.
Wanaa sümaa sülapajünüin aa'u müliashii, nu'unakalaka Abraham eemüinre shikerojia wayuu sulu'umüin tü pueulokat süpüla naashajaainjachin namaa na nuu'uliwo'ukana Het sünain nümüin namüin:
―Anaajaasü tü ta'wayuusekat. Je saa'ujee wayuuin naatajachi taya yaa juumainru'u, tachuntüin jümüin wane kaaliwaa. Jüikka tamüin wane mmachon süpüla te'iküinjatüin taamaka sulu'u ―nümakalaka namüin.
Nasouktakalaka nümüin:
―Walaülaa, wamüshi paala pia: Kojutshi pia watüma saa'u sünain laülawaa soo'opünaa tü püpüshikalüirua nu'upala chi Pümaleiwasekai. Püneekaja joolu'u wane woowira eekai anain ma'i yaa sulu'u tü mmakat, eekai pücheküin süpüla paamaka. Je chi kama'anakai, naapeerü shia pümüin süpüla pi'itaainjatüin sulu'u ―namakalaka nümüin.
Saa'ujee nayain koumanin tü mmakat, nejepülaakalaka Abraham namülatu'umüin. Nii'iyatia najutu tia namüin.
Nümakalaka namüin: ―Kaatei, saa'u anain jümüin te'iküinjatüin  taamaka yaa juumainru'u, anakaja müleka juchuntüle tapüleerua nümüin Efrón chi nüchonkai Zohar
süpüla tayalajüinjatüin tü ipa ko'ukat nüma'anakat sulu'u tü na'apainsekat yala sulu'u tü  mma  Macpelakat.  Anakaja  jaashajaale nümaa  tapüleerua  süpüla  nüikküinjatüin  shia  tamüin saa'u tü  nuchunteekat  süliain.  Keraapa  tü  waainjüinjatkat ju'upala jiakana, te'ika tameeria taamaka. Amuuyuu meeria shia süpüla tü tapüshikalüirua ―mataalashi Abraham namüin.
Je eejachire naashajaain Abraham namaa na wayuukana, shia tü noutkajaalekat sünain yootoo. Je na'aka na nuu'uliwo'ukana Het, eejachi Efrón. Nüsouktakalaka ni'ipajee Abraham no'upala napüshua na wayuukana sünain maa:
―Walaülaa, nnojotsü shiain kee'ireein waa'in tü pümakat. Naa, paapaa tü ipa ko'ukat oo'ulaka tü apain kalu'ukot shia. Lotüsü joo tanüiki no'upala na tapüshikana yaaya sünain taapeein shia pümüin süpüla pi'itaainjatüin paamaka sulu'u ―nümakalaka nümüin Abraham.
Otta müshia Abraham, nejepülaakalaka nüchikua namülatu'umüin na nuu'uliwo'ukana Het
sünain maa nümüin Efrón no'upala napüshua: ―Anasü tamüin tü pütchi pümakat tamüin. Akatsa'a saa'u kojutüin ma'i pia tamüin, paapaa joolu'u tü tanüikikat. Tayalajeein tü ipa ko'ukat oo'ulaka tü apain kalu'ukot shia, saa'u tü püchunteekat süliain. Anakaja wapansaajüle joo wanüiki saa'u süpüla püikküinjatüin shia tamüin te'ikaiwa taamaka sulu'u ―nümakalaka Abraham nümüin Efrón.
Nümakalaka Efrón,
―Walaülaa, sülia tü mmakat, shia ne'e 400 shipesajia shi'ipachonnii pülaata. Je süpüla wayuu müin aka wayakana, nnojotsü mülo'uin sülia makat aka tia, ¿aashi müin? Piyalaja maala saa'u tia pi'itaaiwa paamaka yala sulu'u, ―nümakalaka nümüin Abraham.
Talatakalaka naa'in Abraham sümaa nünüiki Efrón. Je no'upala na wayuukana napüshua, nüpesajakalaka tü neerü nüchuntakat Efrón saa'u tü mmakat. Naapüin 400 shipesajia shi'ipachonnii pülaata. Tia epesajaakat, shiyaawatia oikkawaa oo'ulaka ayalajaa.
Kettaaitpa süikkia tü apainkat nümüin Abraham nükorolokot paala Efrón sulu'u tü mmakat Macpela chaa wiinnaa sünain tü mmakat Mamre. Nnojotsü oikkünüin ne'e sümüiwa tü ipa ko'ukat, oikkünüitpa tü apainkat je müsia wane wunu'ulia yala sulu'u.
Pansaasü süikkia tü apainkat nümüin Abraham saa'in namüin napüshua na nuu'uliwo'ukana Het yootakana nümaa so'u ka'ikat tia.
Shiasa'a süchikijee tia, ni'itaain Abraham müliashii yala sulu'u tü ipa ayalajuushikat nuulia Efrón yala sulu'u tü mmakat Canaán eere kepiain Abraham peje sünain tü pueulo kanüliakat Hebrón.
Tü apain nüma'anajatkat paala chi nuu'uliwo'ukai Het, je tü ipa sulu'ukot, niyalajüitpa Abraham nuulia süpüla ni'itaainjatüin naamaka je süpüla tü nüpüshikalüirua mapeena.
Laülaapa ma'i Abraham, ayatüsia ee'iyataain na'anasia chi Maleiwakai nümüin soo'opünaa süpüshua tü naa'inrakat.
Shiasa'a so'u wane ka'i, nümakalaka Abraham nümüin chi sülaülashikai na  nüchepchiakana, kojutkai ma'i nütüma süka naa'inmajüin süpüshua tü nuwashirüinkat: ―Anakaja pansaale pünüiki joolu'u tamüin nu'upala Jehová, chi Maleiwakai chakai iipünaa oo'ulaka yaa mmolu'u, soo'opünaa tü taashajaainjatkat achiki pümaa.
Anakaja püsaajüle yaamüin wane jierü nu'wayuuseinjatkat chi tachonkai Isaac sümaa piainjachin joyotüin süpüla tü maünaakat. Otta, nnojotsü shiainjatüin wane jierü sa'akajeejatkat tü wayuu cananeo kepiakalüirua yaa sulu'u mmakat tüü. O'unüinjachi joolu'u pia chaa wattamüin suumainpa'amüin tü tapüshikalüirua süpüla püsaajüinjatüin wane jierü na'akajee nayakana ―müshi Abraham nümüin.
Nüsakirakalaka chi nüchepchiakai: ―Jama tü majayüt taneeküinjatkat, ¿kaseerü taa'inraka müleka shiyouktüle antaa tamaa yaamüin yaa sulu'umüin tü mmakat? ¿Acheküin tale'ejüin tachikua tamaaiwa chi püchonkai chamüin cha'aya eejachire pujuittüin paala? ―müshi.
Nüsouktakalaka Abraham: ―Nnojo. Nnojoishi pümaainjachin nia chamüin cha'aya.
Süka jamüin, Jehová, chi Maleiwa chakai iipünaa, nüjütüin paala taya chajee süma'anajee nipia chi tashikai, sulu'ujee suumain tü tapüshikalüirua, yaamüin yaa sulu'umüin mmakat tüü. Pansaasü nünüiki tamüin sünain naapeerüin mmakat tüü sümüin tü too'uliwo'ukalüirua. Otta müshia joolu'u, nüjüteechi chi Maleiwakai wane aapiee püpüleerua, nükaaliijaiwa pia süpüla püntüinjachin cha'aya sünain tü jierü nu'wayuuseinjatkat chi tachonkai.
Je tü jierü püneekeetkat, müleka shiyouktüle antaa pümaa yaamüin yaa, ekeraajeerü tü pükuaippakat suulia  sükajee  tia. Otta jalia suulia pümaajüin chi tachonkai chamüin cha'aya ―müshi Abraham nümüin chi nüchepchiakai.
Kettaaitpa tü nanüikijiraakat sünain naa'inrüinjatüin tü nuchuntakat chi nülaamainkai nümüin.
Je joolu'u chi nüchepchiakai Abraham, nümaakalaka poloosü “camello”, nükorolo chi nülaamainkai, kachisesü korolo wainma eekai anain ma'i sa'akajee tü nuwashirüinkat Abraham. Nu'unakalaka chamüin palaamüin sulu'umüin tü mma Mesopotamiakat eemüin tü pueulo kepiakat alu'u Nacor, chi nimüliakai Abraham.
Shiasa'a süchikijee wainma ka'i sünain waraittaa, antüshi nia je na nümaajanakana motsapa ka'ikat eemüin wane ishi peje sünain tia pueulokat. Antüshii naya wanaa sümaa süka'iya saja'itüin jieyuu pueulopa'aje'ewatkalüirua. Naikkaaje'erüin tü “camellokalüirua” süpüla nashakatüinjanain saa'ujee.
Nüchuntakalaka nümüin Maleiwa sünain maa: “Jehovákalee, pia Maleiwa nu'waajakai Abraham chi talaamainkai. Pii'iyata pümanee so'u ka'ikat tüü nümüin chi talaamainkai sünain pükaaliijain taya süpüla tantüin sünain tü jierü nümakat tamüin.
Anii taya eekai tü ishi saja'itülekat tü majayünnüü kepiakalüirua sulu'u tü pueulokat.
Meechi taya joolu'u sümüin wane majayüt saja'itapa tü wüinkat: ‘Kamanee pia tamüin, püshakatira paala pümüchi püsülajaiwa tasüin wüin’, meechi taya sümüin. Je müleka shiale tü jierü püneekajalakat süpüla nu'wayuuseinjatüin Isaac chi püchepchiakai, asoukteerü shia te'ipajee mayaa: ‘Anasü, jamüsa'a, püsa maala. Oo'ulaka taja'iteerü joolu'u süsüin tü pe'ejenakalüiruaya’. Müleka sülatüle tüü, tatüjaweerü aa'u sünain pii'iyatüitpain pümanee nümüin Abraham chi talaamainkai”, müshi nia nümüin Maleiwa.
Shiasa'a nnojolüiwa'aya kettaain tü nümakat nümüin Maleiwa, ni'ralaa nümakalaka Rebeca sünain sülü'üjüin wane amüchi sunulo'u. Nüchon shia Betuel chi süchonkai Milca nu'wayuusekat Nacor nimüliakai Abraham.
Wane majayüt ataralüirü, anasü ma'i shipitüin je nnojoyülia toolomaain. Süntakalaka sünain aja'itaa.
Je saja'itapa tü wüinkat, nuwataakalaka chi nüchepchiakai Abraham sünainmüin sünain maa sümüin: ―Kamanee pia tamüin, püshakatira paala pümüchi püsülajaiwa tasüin wüin.
Süsouktakalaka: ―Anakaja talaülaa ―müsü. Süshakatirüinjese'e tü amüchikat sünain saapüin wüin nüsüin.
Je kettaapa nüsüin, sümakalaka nümüin: ―Aja'iteerü taya tachikua soo'omüin süpüla süsüinjatüin tü pe'ejenakalüiruaya ―müsü nümüin.
Shi'yotokoloko tü apütaasükat sulu'umüin tü anuakat. Su'ttakalaka sünain o'yonowaa süsüin süpüshua tü ne'ejenakalüirua.
Nünanaja nümüsü tü jietkat sünain ko'utüin nia. Eesü naa'in shii'iree nütüjaain saa'u müleka shiale tü jierü nii'iyatajatkat Maleiwa nümüin süpüla nu'wayuuseinjatüin Isaac.
Je süchikijee süsirüin tü ne'ejenakalüirua, ni'itaakalaka wane che'esaa oorole'eya sünain shi'ichi je ajapünaa oorole'eya jerutsü ma'i sünain wane'ewai sütüna. Je tü ooro nüsülajakat sümüin, kojutsü ma'i shia.
Nüsakirakalaka joo shia: ―¿Jarai kachonka pia tachee? ¿Kamaneeyaajeechije eera nia tamüin je namüin na tamaajanakana süpüla ni'iyouinjanain waya nipialu'u so'u aikat tüü?
Süsouktakalaka nümüin: ―Chi tashikai, nia Betuelka anülia, nachon Milca oo'ulaka Nacor chi su'wayuusekai.
Je shiimüin, kamaneejeechi nia jümüin. Eesü atunkülee jüpüla je alama shiküinjatü tü je'ejenakalüirua ―müsü nümüin.
Nüsapainyo'ukakalaka joo chi nüchepchiakai Abraham sümaa naapüin analu'ut nümüin Jehová, chi Maleiwakai, sünain maa:
“Jehovákalee, pia Nümaleiwasekai Abraham chi talaamainkai, ta'waajüin joo pia. Pansaaitpa joo pünüiki nümüin sünain nii'iyatüin tamüin tü wopukot yaamüin yaa nipialu'umüin nüchon chi nimüliakai”.
Suwataakalaka joo tü jietkat shipialu'umüin sünain süküjüin sümüin tü shiikat otta namüin na eejanakana sümaa süpüshua tü alatüitpakat sümüin wanaa sümaa saja'itüin.
Je Rebeca, kepayasü. Labán  nünülia  chi  shipayakai. Je ni'rüitpa tü che'esaakat sünain shi'ichi tü nushunuukat oo'ulaka tü japünakalüirua sünain wane'ewai sütüna je naapüitpa tü sümakat sünain aküjaa süchiki tü nünüikikat chi wayuukai sümüin, ojuitta müshia joo nia sünain nuwataain eemüin tü ishikat eejachire a'atapajüin chi nüchepchiakai Abraham sümaa tü ne'ejenakalüirua.
Je nüntapa nünainmüin, nümakalaka nümüin: ―Antüshi pia wa'lee. Te'rüin sünain nii'iyatüin Jehová na'anasia pümüin. ¿Jamüshi püshakajaaka'a yaaya suulia tü pueulokat? Joo'uya tamaa tepialu'umüin eere yapain tatüma wane paü atunkülee püpüla je eküülü süpüla pe'ejenakalüirua ―müshi Labán nümüin chi nüchepchiakai Abraham.
O'unüshijese'e chi achepchieekai nipialu'umüin Labán. Je nantapa samüin, nüshakajire'erüin Labán süchise tü ne'ejenakalüirua sümaa niki'rirüin shia. Nüsaajakalaka wüin su'lojia nuu'ui chi nüchepchiakai Abraham je na nümaajanakana.
Otta süntinnapa wane eküülü nümüin chi nüchepchiakai Abraham, nümakalaka: ―Anashi taküjüle jümüin wane kasa süpülapünaa teküin ―müshi. ―Anakaja. Püküja pümaala wamüin ―nümakalaka Labán.
Nümakalaka joo chi wayuukai: ―Taya nüchepchiaka'aya  Abraham.
Nii'iyatüin Jehová chi Maleiwakai na'anasia nümüin chi talaamainkai. Washirü ma'i nia joolu'u nütüma. Naapüin Maleiwa nümüin anneerü, kaa'ula, paa'a, “camello” je püliikü. Naapüin nümüin pülaata je ooro, oo'ulaka achepchieeirua jieyuu je tooloyuu.
Otta müsia Sara  nu'wayuuse  Abraham, kachonsü shia wane toolo laülaapa shia. Je chi talaamainkai, nünaajaainjatü nüpüla chi nüchonkai süpüshua tü kasa eekat nüma'ana.
“Müshi chi talaamainkai tamüin: ‘Anakaja pansaale pünüiki joolu'u tamüin soo'opünaa tü taashajaainjatkat achiki pümaa. Nnojo püneeküin wane jierü nu'wayuuseinjatkat chi tachonkai sa'akajee tü jieyuu kepiakalüirua sulu'u tü mmakat Canaán.
Alu'ujasa o'unüinjachi joolu'u pia chaa suumainpa'amüin tü tapüshikalüirua na'akamüin na nuu'uliwo'ukana chi tashikai, süpüla püneeküinjatüin wane jierü nu'wayuuseinjatkat chi tachonkai’, müshi Abraham chi talaamainkai tamüin.
Otta tasakirüin nia: ‘¿Kaseerü taa'inraka müleka shiyouktüle tü jietkat antaa tamaa yaamüin yaa sulu'umüin tü mmakat?’, müshi taya nümüin.
Asouktüshi nia tamüin: ‘Jehová, chi tanoujakai anüiki waneepia, nüjüteechi pümaa wane aapiee nüma'anajeejachi suumainpa'amüin tü tapüshikalüirua. Nükaaliijeechi pia süpüla püntüinjachin sünain tü jierü nu'wayuuseinjatkat chi tachonkai cha'aya na'akamüin na nuu'uliwo'ukana chi tashikai.
Je püntapa chamüin, müleka nayouktüle süpüla süntajatüin tü jietkat pümaa yaamüin yaa, ekeraajeerü tü pükuaippakat suulia achajawaa jierü sükajee tia’, müshi Abraham chi talaamainkai tamüin.
“Je so'uka'ipa wanaa sümaa tantüin eemüin tü ishikat, achuntüshi taya nümüin Jehová, chi Nümaleiwasekai Abraham chi talaamainkai sünain tamüin nümüin: ‘Pükaaliija taya süpüla tantüin sünain tü jierü nümakat tamüin.
Anii taya yaaya sü'ütpa'a tü ishikat. Je süntapa wane jierü sünain aja'itaa, tachunteerü sümüin süpüla süsülajüinjatüin wane wüin tasüin.
Je müleka kamaneere shia sünain saapüin wüin tamüin, je müleka sücheküle süpüleerua süsülajüin wüin süsüin tü te'ejenakalüirua, kasataalejese shiain tü jierü aneekuushikat pütüma süpüla nu'wayuuseinjatüin nüchon chi talaamainkai’, müshi taya  nümüin  chi  Maleiwakai.
“Shiasa'a nnojolüiwa'aya kettaain tü tachuntakat nümüin, antaa müsüja'a Rebeca sümaa sülü'üjüin wane amüchi sunulo'u süpüla aja'itaa. Tamakalaka sümüin: ‘Kamanee pia tamüin, püshakatira paala pümüchi püsülajaiwa tasüin wüin’, müshi taya sümüin.
Süshakatirüinjese'e tü amüchikat sünain maa tamüin: ‘Anakaja talaülaa, je aja'iteerü taya tachikua soo'omüin süpüla süsüinjatüin tü pe'ejenakalüiruaya’, müsü tamüin. Asüshijese'e taya je süsiraleekalaka tü te'ejenakalüirua.
“Tasakirakalaka shia: ‘¿Jarai kachonka pia?’. Süsouktakalaka tamüin: ‘Chi tashikai, nia Betuelka anülia, nachon Milca oo'ulaka Nacor chi su'wayuusekai’, müsü tamüin. Te'itaakalaka sünain shi'ichi tü che'esaakat je sünain sütüna, tü japünakalüirua.
Tasapainyo'ukakalaka joo taya sümaa taapüin analu'ut nümüin Jehová. Ta'waajüin Jehová chi Nümaleiwasekai Abraham chi talaamainkai, süka nii'iyatüitpain tamüin tü wopukot yaamüin yaa, süka tantüichipain joo nipialu'umüin Betuel, chi nüchonkai Nacor chi nimüliakai Abraham, je süka eeitpain tapüla Rebeca tü nüchonkot, tü jierü nu'wayuuseinjatkat nüchon chi talaamainkai.
“Je joolu'u Wa'lee, anakaja joonoole sümaa tü kee'ireekat naa'in Abraham chi talaamainkai sümaa jaapüin tü jietkat nümüin chi nüchonkai. Otta müleka jiyouktüle süchiki tia, jaapira taya tatüjaaiwa saa'u kasain taa'inrüinjatüin”, nümakalaka chi nüchepchiakai Abraham nümüin Labán chi shipayakai Rebeca.
Nasouktakalaka Labán oo'ulaka Betuel sünain maa nümüin: ―Süka niain Maleiwa antirüin pia yaamüin yaa, nnojoleena wachiajaain shia suulia o'unaa pümaa.
Anuu Rebeca. Anakaja joolu'u su'unüle pümaa süpüla nu'wayuuseinjatüin shia chi nüchonkai chi pülaamainkai, maa aka tü nümakat Jehová ―müshii naya nümüin.
Je naapapa chi nüchepchiakai Abraham sünain nekeraajüitpain sükuaippa tü jietkat süpüla nu'wayuuseinjatüin nüchon Abraham, nüsapainyo'ukashi nia sünain nu'waajüin Jehová chi Maleiwakai.
Neerutkalaka tü nüchisekat. Niyu'tkalaka korolo anasü süpüla nüsülajüinjatüin sümüin Rebeca. Nüsülajüin ashe'inyüü oo'ulaka aüliijanaa pülaata je eekai oorole'einya sümüin. Otta nia'aya, asülajüshi kasa eekai kojutüin nümüin chi shipayakai oo'ulaka sümüin tü shiikat.
Je keraapa sükuaippa tü asülajaakat nütüma chi nüchepchiakai Abraham, eküshijese'e nia je na nümaajanakana. Atunkapünaashii naya so'u aikat tia yala nipialu'u Betuel. Je nachijiraapa watta'a maalü, nümakalaka chi nüchepchiakai Abraham sümüin tü süpüshikalüirua Rebeca: ―Anakaja joolu'u to'unüle sümaa tamaainjatüin tü jietkat chamüin cha'aya nipialu'umüin chi talaamainkai ―müshi nia.
Otta chi shipayakai Rebeca je tü shiikat, namakalaka nümüin: ―Anasü müleka makatüle shia wamaa maa aka wane semaana, poloo ka'i eera. O'uneerüya'aya pümaa süchikijee tia ―müshii naya.
Nüsouktakalaka namüin: ―Nnojo ja'alijirüin shia suulia o'unaa so'u ka'i tüü. Jütüjaa aa'ulu sünain niain Jehová antitka taya jipialu'umüin. Anasü jaawarüle shia süpüla su'unüinjatüin joolu'u tamaa chamüin nipialu'umüin chi talaamainkai.
Nasouktakalaka nümüin: ―Anakaja weenaküle shia joolu'u wasakiraiwa kasain süchekalain ―müshii.
Neenakakalaka shia sünain nasakirüin: ―¿Pücheküin süpüleerua o'unaa joolu'u nümaa chi wayuukai? ―müshii. ―Aa, tacheküin ―müsü.
Wanaawakalaka saa'in tü süpüshikalüirua Rebeca süpüla su'unüinjatüin joo nümaa chi nüchepchiakai Abraham oo'ulaka na wayuu nümaajanakana. Je eesü wane süchepchia Rebeca, wane jierü kepiasü wainma juya namaa. Je anasü namüin su'unüinjatüin sümaa.
Kapütaayakalaka joo naya wane pütchi anasü sümüinjatü Rebeca sünain maa sümüin: “Wawalakalaa, anasü kachonle pia, wainmaiwa tü puu'uliwo'ukalüirua. Kasataalejese nakanajüin tü na'ünüükalüirua sainküin mmakat süpüshua”.
Yapakalaka Rebeca je tü süchepchiakalüirua. No'otookalaka joo saa'u tü ne'ejenakalüirua chi nüchepchiakai Abraham sünain o'unaa nümaa.
Je süpülapünaa nüntüin chi nüchepchiakai Abraham sulu'umüin tü mmakat Canaán sümaa tü jietkat, ale'ejüichipa Isaac nipialu'umüin chi nüshikai yala sulu'u tü mmakat kanüliasü Neguev, wane mma maa'inyatuuisü sulu'u Canaán. Eejachi kepiain nia paala cha'aya eere tü ishi kanüliakat “Kato'uchi E'rakai Taya”.
So'u tü ka'i nüntakat o'u chi nüchepchiakai Abraham sümaa tü jietkat, awaralijaashi Isaac motsapa ka'i süpa'apünaa wane anooi peje sünain tü nipiakat. Ni'rakalaka wane “camelloirua” sünain sülü'üttataalain sünainmüin tü miichikat.
Otta  müsia  Rebeca shi'rapa Isaac, süshakatakalaka saa'ujee se'ejena.
Süsakirakalaka chi nüchepchiakai Abraham: ―¿Jarai chi wayuu arütkaakai wanainmüin süpa'ajee tü anooikat? ―müsü. ―Nia Isaac, chi talaamainkai ―nüsouktakalaka. Saapaainjese'e joo tü süpainyeerasekat sünain shi'itaain sünain su'upünaa.
Je nüntapa Isaac nanainmüin, aküjashi chi nüchepchiakai Abraham nümüin süchiki süpüshua tü alatakat namüin.
Nümaakalaka joo Rebeca Isaac sulu'umüin tü shipiapü'ükat Sara tü niikat süpüla nu'wayuuseinjatüin shia. Aisü ma'i Rebeca nüpüla Isaac. Mayaasüje mojuin naa'in saa'ujee ouktüin tü niikat, anaitpa joo naa'in süka ka'wayuuseichipain nia.
Aapaashi joo Abraham wane nu'wayuuse jeket, kanüliasü Cetura.
Kachonsü nütüma waneeirua tooloyuu kanüliashii Zimram, Jocsán, Medán, Madián, Isbac oo'ulaka Súa.
Otta na nüchonniikana Jocsán: nia Seba oo'ulaka Dedán. Je na nüchonniikana Dedán: nia Asurim, Letusim oo'ulaka Leumim.
Otta na nüchonniikana Madián: nia Efa, Efer, Hanoc, Abida oo'ulaka Elda. Naya napüshua na süchonniikana Cetura tü wane nu'wayuusekat Abraham.
Nümüinjatü Isaac süpüshua tü nuwashirüinkat chi nüshikai ouktapa nia.
Otta müshia kataiwa'aya no'u Abraham, asülajapü'üshi kasa anasü namüin napüshua na süchonniikana tü suwala'atakat nu'wayuuse. Je so'u wane ka'i süpülapünaa ouktüin nia, nüjütüin na süchonniikana je na süikeyuukana Cetura chaa wüinpumüin süpüla kepiainjanain naya watta nuulia Isaac.
Naa'inrapü'üin Abraham wainma kasa anasü kataiwa'aya no'u, je ouktüshi nia 175 nuuyase.
E'iküna münüshija'a nia natüma Isaac oo'ulaka Ismael na nüchonniikana. E'itaanüshi nia chaa sulu'u tü ipa ko'ukat eere tü apainkat sulu'u tü mma Macpelakat chaa wiinnaa sünain tü mmakat Mamre. Shia tü na'apainsekat paala Efrón chi nüchonkai Zohar, napüshi na nuu'uliwo'ukana Het.
Tü apain kalu'ukot tü ipa ko'ukat, ayalajuushi paala nütüma Abraham noulia na nuu'uliwo'ukana Het. Shia eejatüle shi'itaanüin paala Sara tü nu'wayuusekat.
Shiasa'a süchikijee ouktüin Abraham, nii'iyatüin chi Maleiwakai na'anasia nümüin Isaac wanaa sümaa kepiain nia peje sünain tü ishi kanüliakat “Kato'uchi E'rakai Taya”. Na nuu'uliwo'ukana Ismael.
Anuu nanülia na nuu'uliwo'ukana Ismael chi nüchonkai Abraham. Nia süchonka Agar tü wayuu Egiptoje'ewatkat süchepchiapü'ükat Sara, tü jierü aapünakat paala sütüma Sara nümüin Abraham süpüla kachoinjachin nia sümüin.
Na nüchonniikana Ismael: Nebaiot chi epayaakai, Cedar, Adbeel, Mibsam,
Misma, Duma, Massa,
Hadar, Tema, Jetur, Nafis oo'ulaka Cedema chi emülieekai.
Naya shikiijeenaka poloo piammüin e'irukuu sainküin mmakat süpüshua. Je tü nejepüsekalüirua eepü'üle nantapünaain na nuu'uliwo'ukana Ismael je tü mma kepiapü'ükat alu'u, e'itaanüsü nanülia na nüchonniikana Ismael sünain wane'ewai nakua.
Otta müshia Ismael, ouktüshi nia 137 nuuyase.
Je na nuu'uliwo'ukana Ismael, ayatüshii kepiain naya sulu'u tü mmakat chaa wüinpumüin saa'u tü mmakat Egipto, eere tü wopu Asiriamüinjatkat, o'ttüsü sünainjee tü mmakat Havila sünainmüinree tü mmakat Shur. Katatüsü waneepia noumain noulia na wane nuu'uliwo'ukana Abraham.
Anuu nüchiki Isaac chi nüchonkai Abraham.
Shiasa'a pienchipa shikii nuuyase Isaac, nu'wayuusesü Rebeca, nüshunuu Labán, na nüchonniikana Betuel chi wayuu arameo chaje'ewaikai sulu'ujee tü mma kanüliakat Padanaram.
Otta müsia Rebeca, maralü shia. Achuntüshijese'e Isaac nümüin Jehová saa'u tü nu'wayuusekat süpüla kachoinjatüin shia je naapüin tü nüchuntakat nümüin. Ipuotkalaka shia.
Je süpülapünaa neweetüin, ayoujiraashii naya süle'eru'ujee tü neikat. Müsü saa'in süle'eru'u: “¿Jamüsü sülataka'a tamüin tüü?”, müsü shia sünain süchuntüin nümüin Jehová shii'iree nüküjüinjatüin jamalu'ulüin tia sümüin.
Nüsouktakalaka Jehová sümüin: “Senkeyuuinjana püchonnii. Nayeena sütuushika'aya piama shi'ipapa'a e'irukuu. Ayoujiraakuu meena wane na nuu'uliwo'ukana namaa na nuu'uliwo'ukana wane'eya. Katsüinjeena ma'i wane noulia na waneeinnua. Je na nuu'uliwo'ukana chi emülieekai, laülaajeena naya waneepia naa'u na nuu'uliwo'ukana chi epayaakai”.
Shiasa'a kettaapa sükalia Rebeca süpüla kachonwaa, jemeishii sümüin süchonnii toolo senkeyuu.
Chi epayaakai, ishotai je koishi ma'i nia'ayasa. E'itaanüsü Esaú nünüliain.
Je nüchikijee, eweetüshi chi emülieekai sünain naja pulu'ujüin shiinee nuu'ui chi epayaakai. E'itaanüsü Jacob nünüliain. Jemeishii na nüchonniikana Isaac aippiruapa shikii nuuyase.
Je miyo'upa Esaú, tütüshi nia süpüleerua olojoo je kamalainsü nümüin waraittaa sainküin mojuui. Otta müshia Jacob, wayuu jimatüshi nipialu'u.
Otta Isaac, kamalainshi nümüin Esaú nuulia Jacob süka nikapü'üin tü kasa simoluuna nu'utapü'ükat aa'in chi nüchonkai sünain olojoo. Otta müsia Rebeca, kamalainshi sümüin Jacob nuulia Esaú.
So'u wane ka'i, a'lakajaashi Jacob wane pitshuushi kerasü. Nüle'ejakalaka Esaú sünainjee olojoo sümaa jamüsirüin ma'i nia.
Nümakalaka nümüin Jacob: ―Ouktüshi taya jamü. Che'e tamüin süpüshi türa putse ishokot o'u ―müshi. (Je na nuu'uliwo'ukana Esaú maa'ulu yaa, Edom nanülia süka “ishosü” malu'ulüin tia süka pütchi hebreo.)
Nüsouktakalaka Jacob nümüin: ―Saa'u e'irumaain pia, makatüinjat püma'ana tü nuwashirüinkat chi washikai. Otta müleka paapüle tamüin sujut e'irumaa püma'anakat, taapeerüja'a shii'iraka pümüin tü totsekat ―müshi.
Nümakalaka Esaú: ―Anakaja. Süka jamüin, motsosü ma'i taa'in, nnojotsü kasajatüin tamüin sujut e'irumaa tama'anakat ―müshi.
Nüsouktakalaka Jacob: ―Otta palajana, tü kee'ireekat taa'in, shia pansaainjatüin pünüiki tamüin sünain paapüinjatüin joolu'u tamüin sujut e'irumaa püma'anakat ―müshi. Pansaaitpa joo nünüiki Esaú nümüin Jacob sünain naapüin sujut e'irumaa nüma'anajatkat nümüin.
Naapakalaka Jacob wane pan oo'ulaka süpüshi tü nutsekat nümüin Esaú. Süchikijee niküin je nüsüin, ojuittaashi nia. Naapüitpa joo sujut e'irumaa nüma'anajatkat saa'u wane eküülü ne'e sükajee nnojolüin kasajatüin shia nümüin.
Wanaa sümaa kepiain Isaac cha'aya peje sünain tü ishikat kanüliasü “Kato'uchi E'rakai Taya”, antalaa müsüja'a wane jamü saa'u tü mmakat, maa aka tü alatakat paala nümüin Abraham chi nüshikai. Jashichipa ma'i tü jamükat nümüin Isaac, no'onookalaka sü'ütpa'amüin wane pueulo kanüliasü Gerar eere kepiain Abimelec chi laülaashikai saa'u tü wayuu kanüliakalüirua filisteo.
Je cha'aya, eweetüshi Jehová nümüin sünain maa nümüin: “Tee'iyateerü joo pümüin jalainjachin po'onooin. Makatüinjachi pia yaaya sulu'u tü mmakat. Nnojo po'onooin chamüin Egiptomüin.
Jimateechi pia yaaya süpa'apünaa tü mmakat. Anakuaippaleechi pia tatüma süka eejeechin taya pümaa waneepia. Je süpüshua mmakat tüü, taapeerü shia pümüin je namüin na puu'uliwo'ukana süka pansaajeerüin tü tamakat paala nümüin Abraham chi püshikai süpüla tee'iyatüinjatüin ta'anasia nümüin.
Pansaatüjülia tanüiki pümüin sünain watteerüin saalii puu'uliwo'u tatüma. Mayaawajuweerü shia maa aka tü shüliwalakalüirua chakat iipünaa. Je taapeerü namüin süpüshua tü mmakat. Otta tü wayuukolüirua sainküin mmakat süpüshua, süchunteerü tamüin shii'iree tee'iyatüinjatüin ta'anasia namüin maa aka tee'iyatüin shia namüin na puu'uliwo'ukana.
Anakuaippaleechi pia tatüma naa'ujee Abraham, süka nünoujain tanüiki. Shiimüin sünain naa'inrüin süpüshua tü taluwataakat anain je sünain jüüjüüin sümüin süpüshua tü tekirajakat anain”, müshi Jehová nümüin Isaac.
Jüüjüüshi Isaac sümüin tü nümakat Jehová nümüin sümaa nnojolüin no'onooin Egiptomüin. Makatüshi nia cha'aya Gerar.
Je nayasa'a na wayuu tooloyuu kepiakana cha'aya Gerar, ne'rapa Rebeca, nasakirüin Isaac müleka nu'wayuusere shia nnojottaale nu'wayuusein. Naattajaa achikit Rebeca sümaa nu'wayuusein shia. “Pawalaawajiraashii waya”, mapü'üshi nia namüin. Saa'u anasüchoin ma'i shia, mmotshi nia sheema nu'utinnüinjachin aa'in saa'ujee shiain nu'wayuusein.
Shiasa'a süchikijee kojuya kashi wanaa sümaa kepiain Isaac cha'aya Gerar, eirakaashi Abimelec sulu'ujee wane shipentaanase nipia. Ni'rakalaka Isaac wanaa sümaa nii'iyatüin tü naaliikat sümüin Rebeca maa aka wane wayuu sümüin nu'wayuuse.
Neenajinnakalaka Isaac nütüma Abimelec süpüla nüsakirüinjachin nia: ―¿Jamüsü punujulajaka'a süchiki woulia sünain pu'wayuusein shia? “Pawalaawajiraashii waya” ¿jamüsü pümaka'a wamüin? ―müshi nia nümüin. Nüsouktakalaka Isaac: ―Müleka taküjüleje sünain ta'wayuusein shia, o'utinnayaajeechi aa'in taya taajüin ―müshi.
Nümakalaka Abimelec: ―E'rüi wayumüin pia sükajee paa'inrüin tia wamüin. Piaje kasitka müleka süsaajaanüleje nütüma wane wayuu yaaje'ewai süpüla nu'wayuuseinjatüin shia ―müshi.
Nachiajaanakalaka joo na wayuukana nütüma Abimelec sünain maa namüin: ―Chi eekai naa'inrüin kasa mojusü nümüin wayuukai chii otta sümüin tü nu'wayuusekat, shiimüin sünain to'utireechin aa'in.
Shiasa mapa tia, ayatüshi Isaac sünain kepiain sü'ütpa'a Gerar. Kapünajüinshi nia cha'aya sulu'u na'apainse. Je süka nii'iyatüin Jehová na'anasia nümüin, asotüsü tü pünajütkat, emiyo'ulaasü sünain sujuittirüin poloo shikii süchon sünainjee waneesia so'u.
Ayatüshi nia sünain anakuaippalin sümaa washirüin ma'i nia.
Je saa'ujee wainmain anneerü oo'ulaka paa'a oo'ulaka achepchieeirua nüma'ana Isaac, achunjasü saa'in tü wayuu filisteokalüirua.
E'rüliishii wayumüin naya nümüin. Nejinain mma oo'ulaka ipa sulu'u tü ishikalüirua eere naja'itüin Isaac, tü ishi apotuushikat paala natüma na nüchepchiakana Abraham kataiwa'aya no'u.
So'u wane ka'i, nümakalaka Abimelec nümüin Isaac: ―Katsüinchipa pia woulia süka washirüichipain ma'i pia. Anakaja joolu'u müleka piyakalaale yaajee woulia ―müshi nia nümüin.
O'unüshijese'e Isaac mamüin aka tia sünain ni'itaain nejepüse süpa'amüin wane nasapü Gerar sünüliaya eejachire kepiain nia kojuya kashi.
Je tü ishi apotuushikalüirua paala sütüma tü nüchepchiakalüirua Abraham kataiwa'aya no'u, tü ejinnüitpakat alu'u mma sütüma tü filisteokalüirua, nipitirüin Isaac joo shia süchikua. Ayatüsia nütüma sünülia tü ishikalüirua aapuushikat paala nütüma chi nüshikai.
Shiasa mapa tia, napotüin na nüchepchiakana Isaac wane ishi jeket cha'aya süpa'a tü nasapükat. Nantakalaka sünain wane wüin anasü cha'aya, aparatsü mmaapüjee.
Otta tü anneetpü'ükalüirua chaje'ewatkat Gerarjee, a'ülüjaashii namaa na na'anneetsepü'ükana Isaac sünain maa namüin: “Tü wüinkat, wapülajatü wayakana, nnojotsü jüpülajatüin jiakana”. Shiasa sünainjee tia, ni'itaakalaka Isaac “A'ülüjirawaa” sümünüin tia ishikat.
Opotüshiijese'e naya wane ishiya. Je süka ayatüin na'ülüjiraain saa'ujee tü ishi jeketkat, ni'itaakalaka Isaac “Pa'ünüüwajirawaa” sümünüin.
No'onookalaka joo Isaac yalajee yala sulu'umüin wane mma. Je chamüin, nüpotirüin wane ishiya. Je süka nnojolüitpain a'ülüjirawaa saa'ujee tia ishikat, ni'itaain “Ejimalawaa” sümünüin sünain maa: “Ejimalaainapa joo waya nütüma Jehová süpüla kepiain sulu'u tü mmakat, je washireena waya yaaya”, sünain nümüin.
Je so'u wane ka'i, nüle'ejakalaka Isaac nüchikua palaamüin nükua Beersebamüin eere tü ishi kanüliakat “Kato'uchi E'rakai Taya”.
Je aipa'a so'u tü ka'i nüntakat o'u Isaac chamüin, ee'iyataashi Jehová nümüin sünain maa nümüin: “Tayakai chi Nümaleiwasekai Abraham chi püshikai. Nnojo mmolüin pia sheema tü alateetkat mapeena, süka pümaajeechin taya waneepia. Shiimüin sünain tee'iyateechin ta'anasia pümüin. Wainmeerü tü puu'uliwo'ukalüirua, maa aka tü tamakat nümüin Abraham chi tachepchiakai sünain pansaain tanüiki nümüin”.
Je watta'a maalü, nüpaa'uwajaakalaka ipa süpüla akumajaa wane a'ajüleepala süpüla na'ajüinjatüin kasa nümüin Maleiwa sünain nii'iyatüinjatüin nujut nümüin. Nu'waajakalaka Jehová eere tü a'ajüleepalakat. Shiasa süchikijee tia, o'ttüshii naya sünain akumajawaa nejepüse cha'aya Beerseba. Opotünüsü joo wane ishi jeketüya cha'aya natüma na nüchepchiakana.
So'u wane ka'i, wanaa sümaa kepiain Isaac cha'aya Beerseba, nüntakalaka Abimelec, chi sülaülashikai Gerar, süpüla naashajaain nümaa. Je antüshi Ahuzat nümaa, wane nütünajut kojutshi nütüma, oo'ulaka Ficol, chi sülaülashikai tü nusurulaatsekalüirua.
Nasakinnakalaka nütüma Isaac: ―¿Jamüshii jüntaka'a joolu'u tama'anamüin süka jujuittirüinkain paala taya jüma'anajee?
Nüsouktakalaka Abimelec nümüin: ―Watüjaaitpa aa'u sünain eein Jehová chi Pümaleiwasekai pümaa. Anasü saa'in wamüin müleka pansaale pünüiki joolu'u wamüin soo'opünaa tü waashajaainjatkat achiki pümaa.
Maa aka nnojoliin we'rülüin wayumüin paala pümüin, anakaja pansaale pünüiki joolu'u süpüla nnojoleechin pi'rülüin wayumüin wamü'inya. Pütüjaa aa'ulu sümaa kamaneein waya pümüin wanaa sümaa kepiapü'üin pia wa'aka. Nnojotsü eein wane mojujirawaa watüma wanaa sümaa pu'unüin wama'anajee. Watüjaaitpa aa'u joolu'u sünain nii'iyatüin na'anasia chi Pümaleiwasekai pümüin ―müshi Abimelec nümüin Isaac.
Nü'lakaje'erakalaka Isaac wane eküülü anasü ma'i napüla na ni'iyoukana. Ekaashii naya, asaashii naya.
Shiasa mapa watta'a, achijiraashii naya watta'a maalü. Pansaajiraakalaka nanüiki süpüla aleewajiraainjanain naya sünain maa: “Anasüja'a paajüin süka tia, aleewajiraajeena waya”, majiraashii. Shiasa süchikijee tia, apütaajiraashii naya nümaa Isaac.
Je so'u tü ka'i nu'unakat o'u Abimelec, nantakalaka na nüchepchiakana Isaac nünainmüin sünain maa nümüin: “Antüinapa waya sünain wüin sulu'u tü ishi wapotüitpakat”, müshii naya.
Ni'itaain “Seba” sümünüin tia ishikat. Je sünülia tü pueulokat maa'ulu yaa, Beerseba münüsü.
Shiasa'a pienchipa shikii nuuyase Esaú, ka'wayuuseshi piamasü wayuu, nuu'uliwo'ukana Het. Wayuu naata sümüin nuulia. Tü wane, Judit sünülia, nüchon Beeri. Oo'ulaka wane, Basemat sünülia, nüchon Elón.
Je mojushaata ma'i naa'in Isaac oo'ulaka Rebeca saa'u ka'wayuusein Esaú jieyuu naatajatü.
Shiasa mapa wainma juya, laülaaichipa joo Isaac, mo'usai nia. So'u wane ka'i, neenakakalaka Esaú chi nüchon epayaakai nünainmüin sünain maa nümüin: ―Tachee ―nümakalaka. ―Anii taya ―nüsouktakalaka.
Nümakalaka joo Isaac nümüin: ―Pütüjaa aa'ulu sünain laülaain ma'i taya, sünain talü'ülüichin süpüla ouktaa.
Anakaja müleka paapaale tü pu'uraichisekat pulojoiwa tamüin kasa simoluuna,
pü'lakajaaiwa shia maa aka sükuaippa tü eküülü tachekapü'ükat, tekaaiwa shia. Je süchikijee teküin shia, taapeerü pümüin wane pütchi tapütaayajatkat süka pejeichin taya süpüla ouktaa. Saa'u piain tachon epayaa, tapüteerü püpüla tü tawashirüinkat. ―müshi Isaac nümüin Esaú.
Wanaa sümaa naashajaain Isaac nümaa Esaú, eejatü Rebeca sünain aapajaa süpüshua tü nümakat nümüin chi nüchonkai. Je süchikijee nujuittüin Esaú süpüla olojoo,
sümakalaka Rebeca nümüin Jacob: ―Taapüitpa nünüiki chi püshikai nümüin Esaú sünain maa nümüin:
“Pulojo wane kasa simoluuna, pü'lakajaaiwa shia tamüin. Je süchikijee teküin shia, süka pejeichin taya süpüla ouktaa, taapeerü pümüin no'ulu'u Jehová tü pütchi tapütaayajatkat, tü makatüinjatkat akajee tü tawashirüinkat püpüla”, müshi nia.
Tachee, paapaa tanüiki süpüla paa'inrüinjatüin tü tamüinjatkat joolu'u pümüin.
Pu'una mata sa'akamüin wamü'ünüin, püneekaiwa piamasü kaa'ulachen eekai kaüsüin, püntiraiwa shia tamüin, ta'lakajaaiwa shia nüpüla chi püshikai tü eküülü nikaajakat ma'i.
Paapeerü shia nümüin süpüla niküinjatüin süpüla naapeerüin pümüin süpülapünaa ouktaa tü pütchi nüpütaayajatkat, tü makatüinjatkat akajee tü nuwashirüinkat püpüla ―müsü Rebeca nümüin Jacob.
Otta Jacob, nümakalaka sümüin tü niikat: ―Koi atachi Esaú, otta tayakai, moi atachi.
Eesü süpüla ni'itaain najapü chi tashikai tanain je nütüjaajeechi aa'u taya sünain te'ike'erüin nia. Nnojoleerü nüpütaain tapüla wane pütchi analu'ut sükajee tia. Nu'ulejeechi ne'e taya ―nümakalaka.
Süsouktakalaka tü niikat: ―Tachee, müleka sülatüle tia, tü wayuu o'ulejüneetkat nütüma, nnojoleechi piain piakai alu'ujasa tayeerü tayakat. Kakua pia süchiirua tü tamakat pümüin. Püsaaja pümaala tü kaa'ulachenkat tamüin ―müsü nümüin.
O'unüshijese'e nia süpüla asaajaa tü kaa'ulachenkat sünainmüin tü niikat. Sü'lakajaakalaka nüpüla Isaac tü eküülü nikaajakat ma'i.
Shiasa süchikijee tia, saapaakalaka wane nüshe'in Esaú eekai anain ma'i anaajaaushin sütüma yaa shipialu'u. Saapakalaka tü kuluutkat nümüin Jacob süpüla na'anaainjatüin shia.
Shi'itaakalaka süta tü kaa'ulachenkat saa'u nütüna je nunutpa'a eere moin nünain.
Saapakalaka joo tü eküülü nikaajakat nümüin je tü pan aainjünüitpakat sütüma.
Nikerolokalaka Jacob nünainmüin chi nüshikai sünain maa nümüin: ―Jama taataa ―müshi. ―Anii taya tachee. ¿Jarai pia? ―nümakalaka.
Nüsouktakalaka Jacob: ―Taya Esaúkai chi püchon epayaakai. Taa'inrüitpa tü pümakat tamüin. Yapasü joo tü piküinkat, tü shi'iruku tasitkat pümüin. Anakaja joolu'u pikaale shia süpüla paapüinjatüin tamüin tü pütchi püpütaayajatkat, tü makatüinjatkat akajee tü püwashirüinkat tapüla ―müshi Jacob nümüin chi nüshikai.
Nümakalaka Isaac: ―Atak, motso'okatche ma'i pümaa sünain antaa sünain ―müshi. Nüsouktakalaka Jacob: ―Akaaliijünüshi taya nütüma Jehová chi Pümaleiwasekai ―müshi.
Nümakalaka Isaac nümüin Jacob: ―¿Shiimü'inya sünain piainya Esaú? Jalaichi tanainmüin, te'itaaiwa tajapü paa'u süpüla tatüjaain saa'u ―müshi.
Arütkaashi joo Jacob nünainmüin chi nüshikai. Ni'itaakalaka Isaac najapü naa'u chi nüchonkai sünain müin naa'in nüle'eru'u: “Tü nütünakat, müsü aka saa'in nütüna Esaú, otta tü nünüikikat, shia nünüiki Jacob”, müshi.
Nnojoishi niyaawatüin Jacob süka koiyaain nütüna maa aka nütüna Esaú. Nu'ttapa sünain naapüin nümüin tü pütchi nüpütaayajatkat,
nüsakirakalaka nia nüchikua: ―¿Shiimüin sünain pia'ayain Esaú? ―müshi. ―Shiimüin taya'ayan ―müshi chi nüchonkai nümüin.
Nümakalaka Isaac: ―Püsaaja tamüin süpüshi tü eküütkat tekaaiwan. Süchikijee teküin shia, apütaajeechi taya püpüla süka wane pütchi analu'ut ―müshi. Niküin shia je nüsale'enya wane “wiino”.
Ayatüshi aashajaain Isaac: ―Tachee, jalaichi peje tanain sümaa püchu'lüin tawalapa'a ―müshi.
Je nürütkaapa Jacob sümaa nüchu'lüin nuwalapa'a, naatüin Isaac sheejuu tü nüshe'inkat. Nütüjaaichipa aa'u sünain niayaain Esaú naajüin, naapüin nümüin tü pütchi nüpütaayajatkat sünain maa: “Eitataayai saa'in, shiaya'asa neejuu chi tachonkai tüü, maa aka saa'in sheejuu wane apain aa'inmajünakat nütüma Jehová.
Kasataalejese süntinnüin nütüma Jehová tü juyakat chajee nüma'anajee saa'umüin tü pünajütkat süpüla koo'omüinjatüin shia, süpüla joulüinjatüin pümüin a'ttiee oo'ulaka ‘wiino’.
Kasataalejese kachepchiain pia watta saalin e'irukuu, sümaa laülaain tü puu'uliwo'ukalüirua saa'u wayuu wainma. Kasataalejese laülaain pia saa'u tü püpüshikalüirua süpüshua, süpüla jüüjüüinjatüin shia pümüin waneepia. Chi wayuu o'ulejakai pia, anashi süsalaiwa nia nütüma Jehová. Chi wayuu anakai anüiki pümüin, anashi nii'iyatüle Jehová tü na'anasiakat nümüin”.
Shiasa mapa süchikijee naapüin Isaac nümüin Jacob tü pütchi nüpütaayajatkat süka pejeichin nia süpüla ouktaa, süchikijee nujuittüin Jacob, nüntakalaka Esaú chi epayaakai sa'akajee mojuui eejachire nulojüin tü niküinjatkat chi nüshikai.
Maa aka tü naa'inrakat Jacob palajana, nü'lakajaakalaka Esaú wane eküülü nikaajakat ma'i sümaa nüntirüin shia nümüin chi nüshikai sünain maa nümüin: ―Taataa, anii taya sümaa tü eküülü tolojolokot püpüla. Anakaja joolu'u pikaale shia süpüla paapüinjatüin tamüin tü pütchi püpütaayajatkat, tü makatüinjatkat akajee tü püwashirüinkat tapüla ―müshi.
―¿Jaraikai pia? ―nüsakirakalaka Isaac. ―Tayakai, Esaú chi püchon epayaakai ―nüsouktakalaka.
Ainkuusü ma'i naa'in Isaac sünain nukutkujaain ma'i sünain nüsakirüin: ―Aisha'ajaa, ¿jaraisa'a chi antitkai tamüin wane eküülü olojuushikat nütüma naajüin? Tekaaitpa shia püpülapünaa. Je süchikijee tekaain, taapüitpa nümüin tü pütchi tapütaayajatkat süpülapünaa ouktüin taya. Je süka niain chi makatajachikai ama'ana tü tawashirüinkat, müiria maakatuuin shia nuulia ―müshi.
Shiasa'a naapapa Esaú tü nümakat chi nüshikai nümüin, emetutsü ma'i ni'ira sünain nümüin nümüin chi nüshikai: ―Taataa, aisha'ajaa, anashi püpütaale tapüla süka wane pütchi analu'ulia ―müshi.
Nüsouktakalaka Isaac: ―Nnojo, isasü tachiki. Antüichipa chi pimüliakai sümaa ni'ike'erüin taya. Naakatüitpa puulia tü pütchi tapütaayajatkat pümüin süpülapünaa ouktüin taya ―müshi.
Nümakalaka Esaú: ―Aisha'ajaa, piantuaichi joolu'u ni'ike'erüin taya chi temüliakai. Naakatüin toulia sujut e'irumaa. Je joolu'u, naakatüitpa toulia tü pütchi püpütaayajatkat tamüin. Jacob nünülia süka shiimüin e'ike'erülin nia ―müshi. (Tü pütchikat “Jacob” süka nanüiki, “E'ike'erüi” malu'ulu.) Nüchuntakalaka Esaú nüchikua nümüin chi nüshikai: ―¿Jama eetaapa'aya wane pütchi analu'ut paapüinjatkat tamüin? ―müshi.
Nüsouktakalaka Isaac: ―Kaatei, taküjaitpa nümüin chi pimüliakai sünain laülaainjachin paa'u, je sünain jüüjüüinjatüin tü nüpüshikalüirua nümüin, je sünain joulüinjatüin nümüin a'ttiee oo'ulaka “wiino”. Aisha'ajaa tachee, ¿kasakainjatka joo shia tatüma? ―müshi.
Masütaajusai Esaú sünain achuntaa wainmatua nümüin chi nüshikai sünain a'yalajaa: ―Taataa, ¿jama eetaapa'aya püma'ana wane pütchi analu'ut tamüinjatkat pütüma? Aisha'ajaa, püküja maala tamüin ―müshi.
Nüsouktakalaka Isaac sünain naapüin wane pütchi nümüin Esaú sünain maa: “Nnojoleerü a'itüin juya paa'u nüma'anajee Jehová. Nnojoleerü joulüin pü'ttia.
Tü piküinjatkat, pükanajeerü süka atkawaa. Otta nüchepchieechi pia chi pimüliakai. Je so'u tü ka'i piyoukteechikai o'u sünain laülaain nia puulia, taasheechi pia nuulia”,
Otta müshia Esaú süchikijee tia, a'ürülaasü ma'i naa'in nünain Jacob, süka niain aapaain tü pütchi analu'ut apütünajatkat nüpüla niakai. Müsü naa'in nüle'eru'u: “Alü'ütsü joo nükalia chi tashikai  süpüla  ouktaa. Otta süchikijee wa'yalajiraain naa'u, to'uteechi aa'in Jacob”, müshi.
Otta müsia Rebeca, sütüjaaitpa aa'u tü naa'inreekat Esaú, sheenajakalaka Jacob sünain maa nümüin: ―Kaatei, tatüjaaitpa aa'u tü kasa mojusü  naa'inreekat joolu'u chi pipayakai püka. Nu'utee aa'inchi pia süpüla pasalaainjachin nia.
Tachee, anakaja müleka paa'inrüle tü tamüinjatkat joolu'u pümüin. Anakaja pu'unüle chaa wattamüin   eemüin   Labán   chi   tepayakai chamüin cha'aya sulu'umüin tü mmakat Harán.
Makateechi pia nüma'ana kojuya kashi wane'ere'eya suu'ulaapa naashichin chi pipayakai.
Pa'atapaja cha'aya. Je motopa naa'in Esaú tü kasa mojusü paa'inrüitpakat nüka, taluwataajeechi wane wayuu pünainmüin süpüla ale'ejaa yaamüin yaa  püchikua.  Aisha'ajaa,  müleka  nu'utüle paa'in, eesü süpüla nu'utinnüin aa'in niaka'iya püsalajee. Mojeerü ma'i taa'in müleka amülouire jia piamale toulia ―müsü Rebeca nümüin Jacob.
Aashajaasü joo Rebeca nümaa Isaac sünain maa nümüin: ―Nnojotsü pansaain taa'in sütüma tü nu'wayuusekalüirua Esaú, tü wayuu naatajatkalüirua. Müleka naapaaleje joo Jacob wane naatajatüya na'aka na nuu'uliwo'ukana Het, oukta'aleerü ne'e taya sütüma mojuu aa'in saaliijee tia ―müsü.
Neenakakalaka Isaac Jacob sünain maa nümüin: ―Eeshi Jehová pümaa. Tamüsü paala wane kasa pümüin. Nnojoishi ka'wayuuseinjachin pia wane jierü eekai yaaje'ewalüin Canaán.
Otta pu'una joolu'u watta chamüin sulu'umüin tü mma kanüliakat Padan-aram, nipialu'umüin Betuel chi süshikai tü püikat süpüla paapaainjatüin wane nüchon Labán chi shipayakai tü püikat.
Tachuntüin nümüin chi Maleiwa Pülashikai ma'i süpüla nii'iyatüinjatüin na'anasia pümüin süpüla wainmainjatüin tü puu'uliwo'ukalüirua sümaa kojuteenain naya sulu'upünaa tü suumainkalüirua wayuu süpüshua.
Tachuntüin nümüin süpüla naapüinjachin pümüin je namüin na puu'uliwo'ukana süpüshua tü nüküjakat achiki paala nümüin Abraham sünain pansaain nünüiki. Kasataalejese naapaain tü mma kepiainjanakat alu'u naya süpüla noumainjatüin shia, tü aapünakat paala nümüin Abraham nütüma chi Maleiwakai ―müshi Isaac nümüin Jacob.
Ajütünüshi joo Jacob nütüma chi nüshikai süpüla nu'unüinjachin chamüin Padan-arammüin eere kepiain Labán, chi nüchonkai Betuel chi arameokai. Je Labán, nia shipayaka Rebeca tü neikat Jacob oo'ulaka Esaú.
Naapa achikirü Esaú tü nümakat Isaac nümüin Jacob sünain nüchuntüin na'anasia Maleiwa nümüin wanaa sümaa nüjütüin Padan-arammüin süpüla aapawaa wane jierü süpüla nu'wayuuseinjatüin shia. Naapa achikirü sünain nüchiajaanüin Jacob suulia ka'wayuusejüin nia wane jierü Canaánje'ewat.
Je naapa achikirü sünain noonooichipain Jacob sümaa nünüiki chi nüshikai sünain o'unaa Padanarammüin.
Niyaawatüitpa aa'u Esaú joolu'u sünain nnojolüin talatüin naa'in chi nüshikai sümaa tü piamasükat jieyuu Canaánje'ewatkalüirua naapaakat paala.
Je joolu'u, mayaainje eein tü wane nu'wayuusekalüirua, o'unüshi nünainmüin Ismael, chi wane nüchonkai Abraham, sünain naapaainjatüin Mahalat tü nüchonkot, tü nushunuukat Nebaiot, süpüla nu'wayuuseinjatüin shia.
Shiasa süchikijee naashajaain Jacob nümaa chi nüshikai, nu'unakalaka sulu'ujee Beerseba süpüla o'unaa Haránmüin.
Je  motsapa ka'i, nüshakajaapünaakalaka sulu'u wane mma süpüla atunkaa. Eisalaashijese'e nia sümaa ni'itaain tü nikiikat saa'u wane ipa.
A'lapüjaashijese'e nia so'u aikat tia. Je ni'rüin nü'lapüinru'u wane kaleera sha'watüin iipünaamüin. Otta saa'u tü kaleerakat, ni'rüin wane aapieeirua chajee eejee Maleiwa sünain ashakataa mmolu'umüin je sünain aliikajaain nachikua chamüin.
Je nü'lapüinru'u, ee'iyataa müshia Jehová yala nü'ütpa'a. Nümakalaka nümüin: “Taya Nümaleiwaseka Abraham je Nümaleiwaseka Isaac. Tü mma pütunkakat aa'u, taapeerü pümüin je namüin na puu'uliwo'ukana.
Watteerü saalii puu'uliwo'u tatüma. Iseerü süchiki ayaawajünaa, maa aka isain achikii shiyaawajünüin tü jasai sotpa'akat palaa. Kepieena naya sainküin mmakat tüü: chaa waapünaa, wiinnaa, palaapünaa, je uuchipünaa. Je paa'ujee piakai, süchunteerü tamüin wayuu sainküin mmakat süpüla anakuaippalüinjatüin shia tatüma maa aka anakuaippalin pia tatüma.
Soto paa'in tü tamakat pümüin joolu'u. Müichia nnojolin taleejüin pia. Eejeechi taya pümaa waneepia sümaa taa'inmajüinjachin pia eepünaale pu'unüin. Takaaliijeechi pia süpüla püle'ejüinjachin yaamüin yaa sulu'umüin tü mmakat püchikua. Tekettaajeerü süpüshua tü taküjakat achiki pümüin sünain pansaain tanüiki”, müshi chi Maleiwakai nümüin Jacob nü'lapüinru'u.
Nüchijiraakalaka Jacob sünain sümüin naa'in nüle'eru'u: “Atak, shiimainshaata ma'i sünain eein Jehová yaaya ja'itaichi nnojolüin tatüjaain aa'u”, maa müsü naa'in.
Je süka sainkuuin naa'in, ayatüsüya saashajaain naa'in nüle'eru'u sünain maa: “Keemasü ma'i tü mmakat yaaya. Nipiataakaja eera shia Maleiwa. Ekerojiataakaja eera shia  chamüin iipünaamüin nünainmüin”, maa müsü naa'in.
Nüsha'walaakalaka Jacob watta'a maalü. Naapaakalaka tü ipa nütunkakat aa'u. Nüsha'wate'erakalaka shia yala nüchikanainru'u  eejachire  nütunküin.  Nüshorottitkalaka seita “olivo” saa'u  tü  ipakat  shiyaawaseinjatü  nümüin sünain naashajaain chi Maleiwakai nümaa cha'aya.
“Luz” sünülia paala tü mmakat eejachire nütunkapünaain Jacob. Otta joolu'u, ni'itaain Jacob sünülia Bet-el sümünüin. (Tü sünüliakat süka pütchi hebreo, “Nipia Maleiwa” malu'ulu.)
Nümakalaka joo Jacob nümüin Jehová sünain pansaain nünüiki nümüin: “Maleiwakalee, müleka tamaainjachire pia sünain paa'inmajüin taya wopulu'u süpüla nnojolüinjatüin che'ojaain tamüin eküülü oo'ulaka tashe'in,
je müleka tale'ejüle sünain anain takuaippa nipialu'umüin tashi, shiimü'inya piainjachin Tamaleiwasein waneepia.
Otta tü ipa e'itaanakat joolu'u tatüma süpüla sotüinjatüin taa'in sünain paashajaain tamaa yaaya, a'waajüleepüleeinjatü shia süpüla süntajatüin wayuu pünainmüin. Je tasülajeerü pümüin polo'owai sünainjee tü polookot shikii süpüshi tü paapeetkat tamüin”, müshi Jacob nümüin Jehová.
Nu'unakalaka Jacob chajee Bet-eljee eejachire naashajaain nümaa Maleiwa sünain ayatüin sünain o'unaa chamüin eemüin noumain na wayuu wüinpuje'ewaliikana.
Nüntakalaka eemüin wane ishi cha'aya süpa'a wane anooi eejatüle apünüinsü shi'ipapa'a anneerü sü'ütpa'a tü ishikat. Antapü'üsü ka'iwai tü anneetkalüirua süpüla süsinnüinjatüin. Kerousesü tü ishikat wane ipa miyo'u.
Aakatünawaisü tü shirousekat natüma na anneetpü'ükana süntapa tü anneetkalüirua ka'iwai süpüla süsinnüinjatüin. Je süchikijee, ekerousejaanawaisü natüma.
Je nüntapa Jacob sünainmüin tü ishikat, nüsakirakalaka tü anneetpü'ükalüirua: ―¿Jama waa'iramayuwaa? ¿Jalaje'ewalii jia? ―müshi namüin. ―Chaje'ewalii waya Harán ―nasouktakalaka nümüin.
Nüsakirakalaka: ―¿Eeshija'a süpüla ji'raajüin wane wayuu kanüliashi Labán, chi nülüinkai Nacor? ―müshi. ―Aa, we'raajüin ―nasouktakalaka.
¿Jama jaapüin nüchiki? ¿Anayaashije eera? ―nüsakirakalaka Jacob naya. ―Anashiyaaje ―nasouktakalaka―. Iseeirü'üsa Raquel tü nüchonkot süchiirua tü nümü'ünüinkalüirua.
Nümakalaka Jacob: ―Nnojoyülia motsoin ka'i. Nnojoyülia emirain tü jümü'ünüinkalüirua süpüla ekerotinnaa kulaalalu'umüin. ¿Jamüshii nnojoliika'a jüsiraatüin joolu'u shia süpüla süle'ejamaatüin süpüla ekajawaa? ―müshi nia namüin.
Namakalaka nümüin Jacob: ―Nnojoyüli'iya kottüin waya. Alu'ujasa süntapa süpüshua tü anneetpü'ükalüirua, waakateerü shirouse tü ishikat süpüla wasirüin tü wa'anneetsekalüirua ―müshii naya nümüin.
Nnojolüiwa'aya kettaain naashajaala Jacob namaa na anneetpü'ükana, antüsü Raquel sümaa tü anneetkalüirua süka shiain anneetpü'üin.
Shiasa'a ni'rapa Raquel sümaa nümü'ünüin Labán chi shipayakai tü niikat, nürütkaakalaka sünainmüin tü ishikat sünain naakatüin  tü  shirousekat  suulia. Nüsirakalaka joo tü anneerü nümü'ünüinkalüirua Labán.
Nürütkaakalaka Jacob sünainmüin Raquel sünain nüchu'lüin suwalapa'a. A'yalajüshi nia süka talatüin ma'i naa'in.
Nümakalaka sümüin: “Tayakai, taya süchonka Rebeca nushunuukat chi püshikai”, müshi sümüin. Suwataakalaka joo Raquel nünainmüin Labán chi süshikai süpüla süküjüinjatüin süchiki tü alatüitpakat sümüin.
Je naapapa Labán nüchiki Jacob chi süchonkai Rebeca tü nushunuukat sünain nüntüin, nuwataakalaka nünainmüin. Nüko'ojoo anainchi sümaa nüchu'lüin nuwalapa'a. Nümaakalaka nia nipialu'umüin. Nüküjakalaka Jacob nümüin Labán süpüshua tü alatakat.
Nümakalaka Labán nümüin: “Shiimü'inya tapüshin pia”, müshi. Je Jacob, makatüshi nia cha'aya nipialu'u Labán maa aka wane kashi.
A'yataashi Jacob nümüin Labán so'u tü kashi eekai o'u nia ni'iyouin cha'aya nipialu'u. So'u wane ka'i, nümakalaka Labán nümüin: ―Mayaashije tapüshin pia, nnojotsü  anain  saa'in tamüin pi'yataale ne'e maja'uule tamüin. ¿Kaseerü püchuntaka saa'u pi'yataain? Tawalaajeerü pümüin shia ―müshi.
Eejatüja'a piamasü majayünnüü nüchooin Labán: Lea sünülia tü epayaakat, oo'ulaka Raquel sünülia tü emiiruaakat.
Je Lea, anachensü ma'i tü so'ukot. Otta müsia Raquel, anasü ma'i shipitüin süpüshua.
Je saa'u kamalain ma'i Raquel nümüin Jacob, nümakalaka nümüin Labán: ―Müleka paapüle tamüin Raquel süpüla ta'wayuuseinjatüin shia, a'yataajeechi taya pümüin so'u akaratshi juya ―müshi.
Nüsouktakalaka Labán: ―Anakaja saa'in tamüin taapüle shia pümüin suulia su'wayuusejüin wayuu naatajatü. Anakaja joolu'u makatüle pia yaaya tamaa süpüla pi'yataainjachin tamüin maa aka tü pümakat tamüin ―müshi.
Kettaasü joo tü akaratshikat juya sünain ni'yataain Jacob saa'u Raquel. Mama'ajaasat tü juyakat nümüin süka müliain ma'i nia shii'iree Raquel.
So'u wane ka'i, nümakalaka Jacob nümüin Labán: ―Kettaaitpa joo tü akaratshikat juya sünain ta'yataain pümüin. Anakaja joolu'u müleka paapüle tamüin tü püchonkot süpüla ta'wayuuseinjatüin shia ―müshi.
Neenakirüinjese'e Labán tü wayuukolüirua süpüshua sünainmüin wane mi'iraa shikiira ka'wayuusee.
(Otta süpülapünaa tü mi'iraakat, naapüin Labán tü nüchepchia kanüliakat Zilpain süpüla süchepchiainjatüin Lea.) Otta so'ule'eya aikat tia su'unnaa tü mi'iraakat, tü jierü naapakat Labán nümüin Jacob, nnojotsü shiain Raquel, shia ne'e Lea. Ainkaashijese'e Jacob sümaa.
Shiasa mapa watta'a maalü, nütüjaaitpa aa'u Jacob sünain nnojolüin shiain aapünüin nümüin Raquel, shiain ne'e Lea, nürütkaakalaka nünainmüin Labán sünain maa nümüin: ―E'rüi wayumüin pia tamüin. A'yataashi taya pümüin saa'u Raquel. ¿Jamüshi pi'ike'eraka'a taya sünain shiain paapüin tamüin ne'e Lea? ―müshi.
Nüsouktakalaka Labán nümüin Jacob: ―Nnojotsü sükuaippain wayuu yaaje'ewat yaa saapünüin wane jierü emiiruaa süpüla ka'wayuuseinjatüin shia süpülapünaa tü epayaakat.
Anakaja joolu'u müleka pa'atapajüle wane semaana süpüla keraainjatüin tü mi'iraakat. Je süchikijee, taapeerü pümüin Raquel saa'u pi'yataainjachin tamüin so'u akaratshi juya süchikua'aya.
Naapaain Jacob tü nümakat Labán nümüin. (Otta nnojolüiwa'aya saja'ttüin tü mi'iraakat, naapüin Labán tü nüchepchia kanüliakat Bilhain süpüla süchepchiainjatüin Raquel.) Je süchikijee kettaapa tü mi'iraakat, aapünüsü Raquel nümüin Jacob nütüma Labán chi süshikai süpüla nu'wayuuseinjatüin shia.
Ainkaashijese'e Jacob sümaa. Aisü ma'i Raquel nüpüla Jacob suuliale'eya Lea. Shiasa süchikijee tia, a'yataashi Jacob so'u akaratshisü juya soo'omüin nümüin Labán saa'u saapünüitpain Raquel nümüin süpüla nu'wayuusee.
Shiasa'a ni'rapa Jehová sünain alin ma'i Raquel nüpüla Jacob suuliale'eya Lea, naapüin kachonwaa sümüin Lea. Otta Raquel, ayatüsüya machoin.
Ipuotkalaka Lea sünain jemeyulüin shia nümaa wane jo'uu toolochon. Shi'itaain Rubén nünülia chi süchonkai sünain sümüin saa'in süle'eru'u: “Aijeerü joo taya nüpüla ta'wayuuse, süka nükaaliijaitpain taya Jehová su'unnaa tü müliaa te'rapü'ükat”, müsü.
Ipuotkalaka Lea süchikua sünain jemeyulüin shia nümaa wane jo'uu toolochonya. Shi'itaain Simeón nünülia chi süchonkai sünain sümüin saa'in süle'eru'u: “Aapünüshi tamüin tachonkai chii nütüma Jehová, süka naapüitpain tachiki sünain maalin taya”, müsü.
Ipuotkalaka shia süchikua sünain jemeyulüin shia nümaa wane jo'uu toolochonya. Shi'itaain Leví nünülia chi süchonkai sünain sümüin saa'in süle'eru'u: “Wanaaweerü joo naa'in chi ta'wayuusekai tamaa, süka kachonitpain taya apünüinsü tooloyuu nümüin”, müsü.
Ipuotkalaka shia süchikua sünain jemeyulüin shia nümaa wane jo'uu toolochonya. Shi'itaain Judá nünülia chi süchonkai sünain sümüin saa'in süle'eru'u: “Yapaitpa joo taya süpüla a'waajaa Jehová”, müsü. Nnojotsü jemeyulüin shia süchikijee tia.
Otta müsia Raquel, nnojotsü kachoin nümüin Jacob je achunjasü saa'in sümüin tü shipayakat saaliijee machonwaa. So'u wane ka'i, sümakalaka Raquel nümüin Jacob: ―Aisha'ajaa, paapaa tamüin kachonwaa. Müleka ayatüle taya sünain machoin, anasü saa'in tamüin ouktüle taya ―müsü.
Jashichishi joo Jacob sümüin sünain nümüin: ―Nnojoishi Maleiwain taya. Nia Maleiwa ne'e nümüiwa ayouktaka pia süpüleerua kachonwaa ―müshi.
Sümakalaka nümüin: ―Anuu Bilha tü tachepchiakat. Anakaja müleka paapaale shia süpüla pu'wayuusee. Kachonjeerüje taya otta koo'uliwo'ujeerüje taya wayuu sünainjee ―müsü.
Saapüinjese'e Raquel Bilha tü süchepchiakat nümüin Jacob süpüla kachoinjatüin shia nümüin. Nainkaakalaka sümaa.
Ipuotkalaka Bilha sünain jemeyulüin shia nümaa wane jo'uu toolochon.
Otta Raquel, shi'itaain Dan nünülia chi süchonkai sünain sümüin saa'in süle'eru'u: “Saa'u lotüin takuaippa no'ulu'u chi Maleiwakai, naapüitpain tanüiki sünain naapüin tamüin wane tachon toolo”, müsü.
Ipuotkalaka Bilha süchikua sünain jemeyulüin shia nümaa wane jo'uu toolochonya.
Otta Raquel, shi'itaain Neftalí nünülia chi süchonkai sünain sümüin saa'in süle'eru'u: “Eejiraasü taya waneepia sümaa tü tepayakat je tayamülüin shia'aya”, müsü.
Otta müsia Lea, sütüjaapa saa'u sünain nnojolüin kachoinjatüin shia süchikua, saapüin Zilpa tü süchepchiakat nümüin Jacob süpüla kachoinjatüin shia nümüin. Nainkaakalaka sümaa.
Ipuotkalaka Zilpa sünain jemeyulüin shia nümaa wane jo'uu toolochon.
Otta müsia Lea, shi'itaain Gad nünülia chi süchonkai sünain sümüin saa'in süle'eru'u: “Anashaatüsü ma'i tü alatüitpakat tamüin”, müsü.
Ipuotkalaka Zilpa süchikua sünain jemeyulüin shia nümaa wane jo'uu toolochonya.
Otta müsia Lea, shi'itaain Aser nünülia chi süchonkai sünain sümüin saa'in süle'eru'u: “Talatashaatasü ma'i taa'in. Je tü jieyuukalüirua, shi'reerü taya sünain talatüin taa'in”, müsü.
Shiasa'a so'u wane ka'i so'u tü kashi akotchijünakat o'u tü pünajütkat, waraittüshi Rubén chi süchonkai Lea sa'akapünaa wane apain. Nüntakalaka sünain wane wunu'uchon kanüliasü “mandrágora”. E'nnaajünüsü tü wunu'ukot sünain kachonwaapin müleka shikünüle. Nüsü'ütakalaka Rubén tü wunu'ukot sünain nülü'üjüin shia sümüin Lea tü niikat. Otta müsia Raquel, shi'rapa tü wunu'u aapünakat sümüin tü shipayakat, sümakalaka: ―Püsülaja tamüin süpüshi tü “mandrágora” alü'üjünakat pümüin nütüma chi püchonkai ―müsü.
Süsouktakalaka Lea sümüin tü shimiiruakat: ―Aisha'ajaa, püsütüichipa toulia ta'wayuuse, ¿püsüteetaainja'a joo toulia tü “mandrágorakalüya” aapuushikat tamüin nütüma chi tachonkai? ―müsü. Sümakalaka Raquel sümüin: ―Müleka püsülajüle tamüin süpüshi tü “mandrágora” aapünakat pümüin nütüma chi püchonkai, tajüteechi Jacob pünainmüin saa'u aikat tüü süpüla nainkaain pümaa. ¿Jaman? ―müsü.
Shiasa'a motsapa ka'i, wanaa sümaa nüle'ejüin Jacob nipialu'umüin sulu'ujee tü apainkat, arütkaasü Lea nünainmüin sünain maa nümüin: ―Awalaajüitpa taya süka tü “mandrágorakat” aapünakat tamüin nütüma chi tachonkai süpüla püinkaainjachin tamaa so'u aikat tüü ―müsü. Nainkaakalaka Jacob sümaa Lea so'u aikat tia.
Ipuotkalaka shia süchikua sünain jemeyulüin shia nümaa wane jo'uu toolochonya. Ja'raituairü joo kachoin shia nümüin Jacob.
Shi'itaain Isacar nünülia chi süchonkai sünain sümüin saa'in süle'eru'u: “Walaaitpa taya nütüma Maleiwa saa'u taapüin paala tü tachepchiakat nümüin chi ta'wayuusekai”, müsü.
Jemeyutkalaka Lea süchikua sümaa kachoin  wane jo'uu toolochonya. Aippiruatuairü joo kachoin shia nümüin Jacob.
Shi'itaain Zabulón nünülia chi süchonkai sünain sümüin saa'in süle'eru'u: “Asülajüichipa Maleiwa tamüin wane kasa anashaatasü ma'i. Aijeerü joolu'u taya nüpüla chi ta'wayuusekai, süka aippiruatuairüin kachoin tooloyuu taya nümüin”, müsü.
Shiasa mapa tia, jemeyutkalaka Lea süchikua'aya sümaa kachoin shia wane jo'uu jietchon. Shi'itaain Dina sünülia tü süchonkot.
Shiasa mapa tia, kamaneeshi chi Maleiwakai sümüin Raquel sünain naapüin sümüin tü suchuntapü'ükat nümüin süpüla kachoinjatüin shia.
Jemeyutkalaka sümaa kachoin shia wane jo'uu toolochon nümüin Jacob, chi palajachikai süchon. Shi'itaain José nünülia chi süchonkai sünain sümüin saa'in süle'eru'u: “Saa'u naapüichipain chi Maleiwakai wane jo'uu toolochon tamüin, naakatüitpa tü japüleekat toulia. Kasataalejese nii'iyatüin na'anasia tamüin süpüla kachoinjatüin taya tachikua wane toolochonya”, müsü.
Shiasa'a süchikijee jemelin José chi süchonkai Raquel, nümakalaka Jacob nümüin Labán chi süshikai Raquel je Lea: ―Taataa, paawala pümata taya tale'ejaiwa tepialu'umüin.
Pütüjaa aa'uchi taya sünain ta'yataain pümüin wainma juya sünain tekettaajüin tü tamakat pümüin. Anakaja püjütüle tamaa tü ta'wayuusekalüirua oo'ulaka tü tachonkalüirua süpüla tamaainjanain naya ―müshi.
Nüsouktakalaka Labán nümüin: ―Tamüshi paala pia: Ee'iyatünüsü tamüin sünainjee oo'ulakiraa sünain jaralin aapünüin anainjee tamüin na'anasia Maleiwa. Shiimüin piain piakai anain anainjee takuaippa nütüma Jehová chi Pümaleiwasekai.
Je sükajee tia, anasü saa'in tamüin müleka jimatüle pia tamaa. ¿Jerainjatü sülia pi'yataain püchuntajatka? Tawalaajeerü shia pümüin.
Nüsouktakalaka Jacob: ―Pütüjaa aa'ulu sünain ta'yataain pümüin süka süpüshua taa'in waneepia je sünain koo'omünin tü pümü'ünüinkalüirua sünainjee taa'inmajüin shia.
Paala, palitsü ne'e pümü'ünüin. Otta müsia joolu'u, watta saalin. Washitshi ma'i pia joolu'u nütüma Jehová taa'ujee tayakai. ¿Joujeechika ma'i taya a'yataain süpüla kamü'ünüinjachin taya'aya?
Nümakalaka Labán nüchikua: ―Anashi makatüle pia tamaa. ¿Jerainjatü püchuntajatka tamüin? Nüsouktakalaka Jacob: ―Nnojoleechi taya achuntüin pümüin walawaa süka neerü. Müleka pücheküle süpüleerua makatüinjachin taya sünain taa'inmajüin tü pümü'ünüinkalüirua, anakaja poonoole sümaa tü tamüinjatkat joolu'u pümüin:
O'uneechi taya sa'akapünaa tü pümü'ünüinkalüirua. Takatajeerü tü anneerü eekai kanatannuuin oo'ulaka eekai mütsiiyain ata. Je takatajeerü tü kaa'ulakalüirua eekai kanatannuuin. Shieerüja'a ne'e sujutkat ta'yataain pümüin.
Je mapeena, antawaijeechi pia sünain analawaa sümüin tü tamü'ünüinkalüirua. Müleka püntüle sünain kaa'ula eekai nnojolüin kanatannuuin oo'ulaka anneerü eekai nnojolüin mütsiiyain ata, pütüjaajeerü aa'u sünain a'luwajuushin shia puulia tatüma ―müshi Jacob nümüin Labán.
Nüsouktakalaka Labán: ―Anakaja'a. Meerüja'a shia maa aka tü pümakat tamüin.
Otta müshia Labán, süpülapünaa naa'inrüin Jacob tü naashajaakat achiki, nükatajirakalaka kaa'ula tooloyuu eekai panaatannuuin, oo'ulaka kaa'ula jieyuu eekai kanatannuuin je chüküriiyatannuuin oo'ulaka anneerü eekai mütsiiyain, sünain naapüin shia namüin na nüchonnii tooloyuukana süpüla naa'inmajüinjatüin shia.
Je nüjütüin na nüchonniikana sümaa tü nümü'ünüin nükatajirüitpakalüirua chaa wattamüin nuulia Jacob, maa aka apünüin ka'i naya waraittüin chamüin. Shia'alaka ne'e makatüin süpüla naa'inmajüin Jacob tü anajakalüirua nüpüla Labán.
Nüshataakalaka Jacob sütüna wane wunu'uirua wüittüsü kanüliasü “álamo”, “avellano” oo'ulaka “castaño”. Nüshotolokalaka süta tü wunu'ukot süpüla ja'yainjatüin tü süchikanainkat kasuuin.
Nütüjaa aa'ulu Jacob sünain shipepejiraain tü mürütkalüirua cha'aya miiruku. Ni'itaakalaka tü wunu'ukolüirua shirokumüin tü wüin sulu'ukot tü anuakat sümülatu'umüin tü mürütkalüirua wanaa sümaa süsüin.
Je tü mürütkalüirua eekai shipepejiraain cha'aya miiruku, kachonkalaka shia mürütchen eekai panaatannuuin je eekai kanatannuuin. Alatüsü tia, saa'in nümüin Jacob, süka shiirakaain sümüin tü wunu'ukalüirua ni'itaakat sümülatu'umüin.
Shiasa'a miyo'upa tü nümü'ünüinchenkalüirua, wanaa sümaa süntawalin tü mürütkalüirua miirukumüin, nükatajüin Jacob tü anneetkalüirua suulia tü  kaa'ulakalüirua. Ni'itaain mürüt eekai kanatannuuin je eekai mütsiiyain ata sümülatu'u tü mürüt anakalüirua ata süpüla sünanajüinjatüin shia. Je kachonpa tü mürüt anakalüirua ata, saa'in nümüin Jacob, süshateerü tü mürüt eekai kanatannuuin je mütsiiyain. Shia tü naa'inrapü'ükat süpüla koo'omüinjatüin nümüin tü mürüt mojujakalüirua ata sa'akajee tü nümü'ünüinkat Labán.
Tüü, shia nüma'ülapü'üka'aya cha'aya miiruku sünain nükotchijapü'üin sümüiwa tü mürüt anapüisükalüirua sünain ni'ita'awalin tü wunu'ukolüirua sümülatu'u wanaa sümaa shipepejiraain tü mürütkalüirua.
Je shiasa'a süchikijee tia, nükotchijapü'üin tü aürütsükalüirua sümüiwa sünain nnojolüin ni'itaain tü wunu'ukolüirua sümülatu'u wanaa sümaa shipepejiraain. Je  sükajee  tia,  eweetüsü nümüin Labán  mürüt  eekai  aürülüin,  oo'ulaka  nümüin Jacob, eweetüsü eekai anapülin.
Müsüjese'e koo'omüin tü nuwashirüinkat Jacob sükajee tü nüma'ülakat. Koo'omüinsü tü nümü'ünüinkalüirua, tü nüchepchiakalüirua, oo'ulaka tü ne'ejenakalüirua “camello” oo'ulaka püliikü.
Shiasa'a so'u wane ka'i, naapakalaka Jacob tü namakat na nüchonniikana Labán sünain maa: “Nu'luwajüin Jacob tü nuwashirüinkat chi washikai. Washirü ma'i nia sünainjee ne'e tü naatakat amü'ünüin”, müshii naya.
Je niyaawatüitpa aa'u sünain nnojolin kamaneein Labán nümüin maa aka paala.
Nümakalaka Jehová nümüin Jacob: “Püle'eja püchikua nipialu'umüin chi püshikai eere kepiain tü püpüshikalüirua. Taa'inmajeechi pia waneepia”, müshi nümüin.
Je Jacob, saa'ujee tü nümakat chi Maleiwakai nümüin, naapirakalaka Raquel oo'ulaka Lea süpüla nantiraain nümaa süpüla naashajaain namaa nujuuna chi nashikai süpa'a tü anooikat eere süpülee tü nümü'ünüinkalüirua.
Je nantapa nünainmüin Jacob, nümakalaka namüin: ―Saa'in tamüin, nnojolüichipa ayatüin kamaneein chi jüshikai tamüin. Alu'ujasa chi Nümaleiwasekai chi tashikai, eeshi nia tamaa waneepia.
Jütüjaa aa'uchi taya sünain ta'yataain waneepia nümüin chi jüshikai süka süpüshua taa'in.
Otta ni'ike'erüin taya sünain nu'wanajaain polootua sujut ta'yataain. Otta chi Maleiwakai, naa'inmajüin taya suulia neewainjachin taya.
Chi jüshikai, müleka nümüle tamüin: “Tü kaa'ula eekai kanatannuuin, shieerü sujut pi'yataain”, kanatannuusü süpüshua süchonyuu tü nümü'ünüinkat. Otta müleka nümüle: “Tü kaa'ula eekai panaatannuuin, shieerü sujut pi'yataain”, panaatannuusü süpüshua süchonyuu tü nümü'ünüinkat.
Shiimüin sünain süsütünüitpain mürüt nuulia chi jüshikai nütüma chi Maleiwakai sümaa saapünüin tamüin.
“So'u wane ai wanaa sümaa shipepejüin tü mürütkat, ka'lapüinshi taya. Te'rüin ta'lapüinru'u wane kaa'ula tooloyuuirua kanatannuusü oo'ulaka panaatannuusü sünain shipepejüin.
Otta wane aapiee nüma'anajeejachi chi Maleiwakai, nümakalaka tamüin ta'lapüinru'u: ‘Jacob’, müshi nia. ‘Anii taya’, tasouktakalaka.
‘Taya tayakai chi ee'iyataaka'inka pümüin wanaa sümaa pütunkapünaain cha'aya Bet-el, eejachire püshorottirüin seita “olivo” saa'u wane ipa shiyaawase taashajaala pümaa cha'aya, eejachire püpansaajüin pünüiki tamüin sünain tayainjachin Pümaleiwasein. Je joolu'u, piirakaa, tü kaa'ula pi'rakat sünain epepejaa, kanatannuusü oo'ulaka panaatannuusü süpüshua. Süka jamüin, taa'inrüin tüü süka tatüjaain aa'u tü kasa mojusü naa'inrapü'ükat Labán pümüin. Anakaja joolu'u yapale pia süpüla püle'ejüin puumainpa'amüin eejachire jemelin pia’, müshi chi Maleiwakai tamüin”, müshi Jacob namüin.
Süsouktakalaka Raquel oo'ulaka Lea nümüin Jacob: ―Anasüja'a süka tia. Nnojolüitpa ne'e kasain eein nüma'ana chi washikai tü kasa nüpaalainjatkat wamüin.
Saa'in wamüin, müshii aka waya wayuu naata nümüin. Aapünüshii waya pümüin nütüma chi washikai saa'u pi'yataain nümüin wainma juya. Otta tü nükanajakat sükajee tia, aja'lajaaitpa nütüma.
Otta süpüshua tü washirüü asütünakat nuulia chi washikai nütüma chi Maleiwakai, shia wokoroloko wayakana je nakoroloko na wachonniikana. Je sükajee tia, anakaja joolu'u puu'ulaküle tü nüküjaitpakat chi Maleiwakai pümüin ―müshii naya nümüin Jacob.
Yapakalaka joo Jacob süpüla ale'ejaa nipialu'umüin Isaac chi nüshikai chaa sulu'umüin tü mmakat Canaán. Je kettaapa naya napüshua, o'otooshii na nu'wayuusekana oo'ulaka na nüchonniikana saa'u ne'ejena “camello”.
Na'atajüin Jacob tü nümü'ünüinkalüirua nüpüleerua oo'ulaka tü ne'ejenakat na nüpüshikana. Nülü'üjüin süpüshua tü nükorolo nükanainkat wanaa sümaa kepiain nia sulu'u tü mmakat Padan-aram.
Nnojoishi eein Labán süka chajachin nia sünain omocholojoo soi tü na'anneetsekalüirua. Shiasa'a Raquel, saa'u nnojolin chi süshikai wanaa sümaa no'unüin, su'luwajüin wane shiyaakua kasa nümaleiwaseyaasü chi  süshikai.
Je Jacob, ni'ike'erüichipain Labán sümaa nu'unüin nujuuna sünain nnojolin nüpütaain nüpüla.
O'una müshija'a nia sümaa nülü'üjüin tü nükorolokot süpüshua, tü nükanainkat sükajee ni'yataain wainma juya cha'aya. Shiasa mapa nu'unapa Haránjee, nülatirakalaka tü süchikat kanüliakat Éufrates sünain o'unaa eemüin tü uuchikalüirua Galaad münakat.
Shiasa mapa apünüin ka'i, aapinnüshi Labán süchiki nükolojooichipain Jacob namaa na nu'wayuusekana.
Nuushikajaakalaka namaa wane nüpüshi tooloyuu nüchiirua Jacob. Nasa'wajakalaka nia so'u akaratshi ka'i chaa sa'akapünaa tü uuchikalüirua Galaad.
E'itaashi nejepüse Jacob saa'u wane uuchi cha'aya. Otta müshia Labán je na nümaajanakana, e'itaashii nejepüse yala peje sünain nejepüse Jacob. Je so'u aikat tia, ee'iyataashi chi Maleiwakai nü'lapüinru'u Labán sünain maa nümüin: “Jalia pia suulia jamajayaain pütüma Jacob”, müshi.
Je watta'a maalü, nu'unakalaka Labán nünainmüin Jacob sünain maa nümüin: ―O'unüshi pia tojuuna sümaa nnojolin püpütaain tapüla. Je pu'luwate'erüin tü tachooinkalüirua maa aka sükuaippa jieyuu asirüü sünainjee atkawaa. Pi'ike'erakaiche taya sükajee tü paa'inrakat.
Tachee, ¿jamüshi  mojutkalaka taya pümüin? ¿Jamüshi nnojoika'a püpütaayaain tapüla? Mülekaje paapirüle taya sünain pu'unüinjachin, eejeerüje tatüma wane mi'iraa juma'ichiki sümaa talataa aa'in, sümaa ee'irajaa jayeechi, atalijiraa kaasha je yonna.
E'rüi wayumüin pia. Pu'unakalaka ne'e tachikiru'u, sünain nnojolin püpüte'erüin na tachonniikana oo'ulaka na taikeyuukana tapüla, süpüla tachu'lüin nawalapa'a nama'ichiki.
Eesü süpüla jamüin pükuaippa tatüma müleka tacheküleje shia. Otta nnojotsü taa'inrüin tia, süka jamüin, ee'iyataashi sa'waipa tamüin chi Nümaleiwasekai chi püshikai sünain nüchiajaain taya suulia jamajüin pia tatüma.
Tatüjaatüjü'iya aa'u pia sünain pu'uneein aa'in puumainpa'amüin. Otta jashichika anainjee taya, shia süka pu'luwajüin shiyaakua tü tamaleiwasekalüirua ―müshi Labán nümüin Jacob.
Nüsouktakalaka Jacob: ―Nnojoishi taya apütaain püpüla süka mmolüin taya peema. Püsütüinjatüyaa tü ta'wayuusekalüirua toulia taajüin.
Otta tü pülirajakat anain waya sümaa walü'üjaain shiyaakua tü pümaleiwasekalüirua paajüin, nnojotsü wa'luwajüin. Püchajaa ne'e süchiki süma'inru'u wa'atapajüin. Müleka püntüle sünain sajapulu'u wane wayuu tamaajatkat yaaya, acheküsü o'utinnaa aa'in saaliijee tia. Je müleka püntüle sünain pükorolo eekai eein ne'e, anakaja müleka paapaale shia ―müshi Jacob nümüin Labán süka nnojolüin nütüjaain aa'u sünain shiain Raquel a'luwajüin tü nükorolokot.
Nikerolokalaka joo Labán sulu'upünaa nejepüse Jacob, oo'ulaka sulu'upünaa tü shejepüsekat Lea, oo'ulaka sulu'upünaa tü shejepüsekat tü piamasükat achepchiee. Nnojotsü nüntüin anain shiyaakua tü nümaleiwaseyaasükalüirua yala nama'ana. Süchikijee tia, nikerolokalaka sulu'upünaa shejepüse Raquel.
Otta shiyaakua tü nümaleiwaseyaasükalüirua Labán, sunujulüin Raquel sulu'u tü süchisepalakat tü se'ejenakat. Je nikerolapa chi süshikai, eesü shia joyotüin saa'u tü süchisepalakat. Nüchajaakalaka Labán sulu'upünaa süpüshua tü shejepüsekat. Nnojotsü nantayaain anain.
Müsü joo Raquel: ―Taataa, anakaja pülatirüle toulia mojutüin pia tatüma sümaa nnojolüin tasha'walaain wanaa sümaa pikerolüin yaamüin, süka jamüin, kakashiasüle'e taya ―müsü. Otta süka masütaajuin Labán sünain achajawaa süchiki tü nükorolokolüirua, mayaainje nnojolüin kasain nüntüin anain,
naashichijaakalaka joo Jacob. Nümakalaka nümüin: ―¿Kasa taainjalaka puulia süpüla müin püpüleeruakai taa'in?
Achajaaichipa pia sa'akapünaa wokorolo süpüshua. ¿Eesü pükorolo eekai püntüin anain sa'aka? Pi'itaa tü püntakat anain yaa namülatu'u na wayuu pümaajanakana oo'ulaka namülatu'u na tamaajanakana, watüjaweetka'a aa'u jaralin lotüin akuaippa sükajee tia, ¿piale piakai je tayataapa?
Wanaa sümaa ta'yataapü'üin pümüin so'u tü piamakat shikii juya, kachonpü'üsü waneepia tü pa'anneetsekalüirua oo'ulaka tü pükaa'ulainkalüirua. Je nnojotsü teküin waneesiakaije anneerü sa'akajee tü pümü'ünüinkalüirua.
Müleka su'utünüle aa'in wane pa'anneetse sütüma unaalü, nnojotsü tantirapü'üin pümüin tü ouktüsükat. Alu'ujasa tawalaajapü'üin pümüin ne'e. Otta tü pümü'ünüin a'luwajünapü'ükat, püchekajapü'üin tamüin shia'aya.
Ja'itasü ja'in ka'i tamüin, ayatapü'üsü taa'inmajüin tü pümü'ünüinkalüirua. Ja'itasü alin jemiai tamüin sa'wai, nnojoishi eisalaain taya süpüla atunkaa süka eein taa'in waneepia saa'u tü pümü'ünüinkalüirua.
“Müsü takuaippa waneepia sünain ta'yataain pümüin so'u tü piamasükat shikii juya. Palajana, a'yataashi taya pümüin so'u poloo pienchimüin juya saa'u tü piamasükat püchonnii süpüla ta'wayuuseinjanain naya. Otta süchikijee, a'yataashi taya pümüin aippirua juya saa'u wane mürülüirua sujut ta'yataain. Polootua ma'i pu'wanajaain sujut ta'yataain su'utpünaa juyakalüirua tia.
Müleka nnojoireje tamaa chi Nümaleiwasekai Isaac chi tashikai oo'ulaka Abraham chi  tatuushikai süpüla nükaaliijain taya, püjütüinje taya sünain nnojolüin kasayaain tama'anain. Otta ni'rüin taya sünain müliain ma'i pütüma ja'itaichi taya a'yaataain waneepia pümüin süka süpüshua taa'in. Je joolu'u sa'waipa, aashajaaichipa nia pümüin pü'lapüinru'u. Nii'iyatüitpa ne'e pümüin sünain piain e'rülin wayumüin tamüin”, müshi Jacob nümüin Labán.
Nüsouktakalaka Labán nümüin: ―Tü jieyuukalüirua, naya tachooinka'aya. Je tü süchooinkalüirua, naya taikeyuuka'aya. Otta tü mürütkalüirua eekat püma'ana, shia tamü'ünüinka'aya. Je süpüshua tü korolokalüirua yaakat püma'ana, shia takoroloka'aya. Otta müsia joolu'u, sükajee püma'anainapain na tachonniikana oo'ulaka na taikeyuukana, nnojoishii kasakainjanain tatüma süpüla nale'ejüinjanain tamaa nachikua tepialu'umüin.
Je sükajee tia, anakaja joolu'u müleka wanouktüle sükuaippa wanüiki. Akotchijeena waya ipa süchikijee sümaa wapaa'uwajaain shia süpüla sotüinjatüin waa'in waneepia tü waashajaalakat so'u ka'ikat tüü sünain wanouktüin sükuaippa wanüiki ―müshi Labán nümüin Jacob.
Naapaakalaka  Jacob wane ipa sümaa nüsha'wale'erüin shia, tü oso'iriainjatkat naa'in nayakana saa'u tü naashajaajiraakat achiki so'u ka'ikat tia.
Nuluwataakalaka joo na nümaajanakana sünain akotchijaa wane ipairua sümaa napaa'uwajaain shia. Je sü'ütpa'a tia ipa apaa'uwajuushikat, ekaashi Jacob nümaa Labán oo'ulaka na namaajanakana.
Tü ipa apaa'uwajuushikat, e'itaanüsü sünülia “Jegar Sahaduta” nütüma Labán. Otta sünülia nütüma Jacob, “Galaad” münüsü.
Nümakalaka Labán nümüin Jacob: ―Tü ipa apaa'uwajuushikat, sotüinjatka aka waa'in tü wamakat so'u ka'ikat tüü sünain wanouktüin wanüiki ―müshi. Je sükajee tia, e'itaanüsü sünülia Galaad sümünüin tia mmakat.
Je aapünüsü sümüin tia mmakat wane sünüliaya, “Mizpa” münüin, süka nümüin Labán: ―Anashii naa'inmajüle Jehová wayakana wapüshua wanaa sümaa wakatajiraain.
Müleka pi'rüire wayumüin namüin na tachonniikana, otta müleka ka'wayuusere pia wayuu naatajatü, ja'itakaje nnojolüin tatüjaain aa'u, nia Maleiwa atüjaaka saa'u.
Anuu tü ipairua apaa'uwajuushikat tatüma yaa wa'ütpa'a oo'ulaka tü ipa asha'wale'ennakat tatüma.
Süpülajatü sotojiraajatüin waa'in tü waashajaajiraakat achiki so'u ka'ikat tüü. Anakaja müleka pansaajiraale wanüiki joolu'u süpüla nnojoleechin taya alatüin waneemüin sa'ata tü ipakalüirua süpüla tatkaain pümaa je süpüla nnojoleechin pia alatüin waneemüin sa'ata süpüla pütkaain tamaa.
Chi Nümaleiwasekai Abraham chi pütuushikai, nia ne'e Nümaleiwaseka Nacor chi tatuushikai. Nieechi atüjaaka waa'u müleka anale je  mojule tü waa'inrakat ―müshi Labán nümüin Jacob. Pansaaitpa joo nünüiki Jacob saa'u nünülia chi Nümaleiwasekai Isaac chi nüshikai süpüla naa'inrüinjatüin süpüshua tü naashajaajiraakat achiki so'u ka'ikat tia.
Nu'utakalaka saa'in wane mürüt nümüin chi Maleiwakai yala saa'u tü uuchikat eere naashajaain nümaa Labán. Neenaküin na nümaajanakana süpüla ekawaa namaa. Süchikijee nekaain, atunküshii naya yala saa'u tü uuchikat.
Shiasa mapa watta'a maalü, achijiraashi Labán sümaa nüpütaain napüla na nüchonniikana je na nüikeyuukana. Süchikijee nüchu'lüin nawalapa'a napüshua, o'unüshi nia ale'ejüin nüchikua nipialu'umüin.
Shiasa'a nükoyoloiwa'aya ne'e Jacob chajee eejeere naashajaain nümaa Labán, nüpanapajakalaka wane aapieeirua chaje'ewalii eejee Maleiwa.
Ni'rapa naya, ni'itaain sünülia “Mahanaim” sümünüin tia mmakat sünain müin naa'in nüle'eru'u: “Shiimüinta'aleeja'a ma'i sünain shiain tüü nüpüleein chi Maleiwakai”.
Nüjütakalaka Jacob wane anülieeirua nüpüleerua nünainmüin Esaú chi nipayakai eere kepiain nia sa'aka tü uuchikalüirua Seir sulu'u tü mmakat Edom
sünain nümüin namüin: ―Müinjatü jünüiki nümüin chi tepayakai: “Anuu nünüiki Jacob chi pimüliakai sünain maa: ‘Esaúkalee, pia talaamainkai. Taya Jacobka'iya, chi püchepchia jüüjüükai pümüin. Chajachi taya kepiain wainma juya nüma'ana Labán chi shipayakai wei. Otta müsia, anasü saa'in tamüin tale'ejüle joolu'u nipialu'umüin chi washikai.
Eesü joo tama'ana paa'a, püliikü, anneerü, kaa'ula, oo'ulaka wayuu achepchieeirua. Anaa joolu'u tajütüin na anülieekanairua pünainmüin shii'iree kamaneeinjachin pia tamüin tantapa pünainmüin’, müshi nia pümüin”, müinjatü jünüiki nümüin chi tepayakai.
Shiasa'a nale'ejapa na anülieekanairua nünainmüin Jacob, namakalaka nümüin: ―Anaalee waya antüin süchikijee wo'unüin nünainmüin Esaú chi pipayakai. Wapanapajüin nia sulu'u wopu namaa 400 wayuu tooloyuu nümaajana, süka yaa'awalin nia antüin pünainmüin ―müshii naya nümüin Jacob.
Sainkuukalaka naa'in Jacob sütüma tü naapakat achiki sünain shapaatüin naa'in. Nükatajakalaka tü wayuu nümaajatkalüirua sünain piamawalin shi'ipapa'a, akaaja'a tü anneetkalüirua, tü kaa'ulakalüirua, tü paa'akalüirua, oo'ulaka tü ne'ejenakalüirua “camello”.
“Müleka nushutaleere saa'u tü waneeirua, suunteerü isain tü waneeirua shi'ipapa'akat”, müsü naa'in Jacob nüle'eru'u.
Nüchuntakalaka joo Jacob nümüin Maleiwa sünain maa nümüin: “Pia Nümaleiwaseka Isaac chi tashikai oo'ulaka Abraham chi tatuushikai. Anakaja paapüle tanüiki. Püjünala taya toumainpa'amüin eemüin tü tapüshikalüirua. Je so'u tü ka'i püjütakat o'u taya, püküjüin tamüin sünain aneerüin takuaippa pütüma müleka tale'ejüle chamüin.
Süka tayain püchepchiain, nnojoishi kasajachin taya pümüin, saa'in tamüin, süpüla kamaneein pia tamüin je süpüla pansaain pünüiki waneepia tamüin. Je paala sümaiwa, wanaa sümaa to'ttaain tü süchikat Jordán sünain to'unüin sulu'ujee tü toumainkat chamüin Haránmüin, nnojotsü kasain eein takoroloin. Waneesa'ala ne'e waraarat shiain tama'anajatüin. Je joolu'u, ale'ejüshi taya toumainpa'amüin sümaa washirüü je watta saalin wayuu tamaajatüirua.
Pükaaliija taya joolu'u suulia neewainjüin taya Esaú chi tepayakai. Mmotshi ma'i taya seema nüntajachin wanainmüin joolu'u süpüla ashutaa waa'u. Aisha'ajaa, shiimüin sünain nu'uteerüin waa'in wapüshua'ale. Ja'itasü jieyuuin, ja'itasü tepichin, oukteerü tia süpüshua  nütüma,  saa'in  tamüin.
Soto paa'in tü pümakat tamüin sünain maa: ‘Pansaatüjülia tanüiki pümüin süpüla aneerüin pükuaippa je süpüla watteerüin saalii puu'uliwo'u tatüma. Iseerü achikii ayaawajünaa, süka wainmeerüin ma'i shia maa aka tü jasai sotpünaakat palaa’, pümüinkain tamüin”, müshi Jacob nümüin Maleiwa.
Shiasa mapa watta'a, o'ttüshi sünain aneekaa wane mürülüirua ni'raayainjatü süpüla naapüinjatüin shia nümüin Esaú. Eetaasüja'a maa aka 200 kaa'ula jieyuu je piama shikii kaa'ula chuwaata. Je müsia anneerü, maa aka 200 jieyuu oo'ulaka piama shikii tooloyuu. Eesü “camello” aa'inmajuushi süpüla asünaa achira, maa aka apünüin shikii sümaa süchonnii. Eesü maa aka pienchi shikii paa'a jieyuu je poloosü tooloyuu. Eesü maa aka piama shikii püliikü jieyuu oo'ulaka poloosü paaruutairua.
Nüjütüin shiairua wane'ewaire sukua namaa na achepchieekana sünain maa namüin: “Ju'una tapüleerua wane'ewaire jukua sümaa tü mürüt takatajakat jümüin”.
Nümakalaka nümüin chi palajachikai achepchiee: ―Kaatei, nüpanapajeechi pia Esaú chi tepayakai je nüsakireechi eera pia sünain “¿Jarai pülaamainka? ¿Jalainjachi pia? ¿Jarat kamü'ünüinka tü mürüt püpüleeruakalüirua?”, sünain nümüin pümüin.
Je püsoukteechikalaka mayaa nümüin: “Tüüirua, nümü'ünüinirua Jacob chi püchepchiakai. Aluwataaushi shia nütüma pümüin. Nüsülajüinjatü shia pümüin süpüla ni'raayainjatüin shia pümaa. Seechi joolu'u nia. Anii pejeshi wachiirua”, meechi pia nümüin.
Akaataajaa nünüiki nümüin wane nüchepchiaka'iya, otta nümüin wane'eya, oo'ulaka nümüin wane'eya, je namüin napüshuale'eya na nüchepchiakana eekana sümaain tü nümü'ünüinkalüirua. Müshi Jacob namüin napüshua: ―Tü püsouktiainjatkat nümüin Esaú, meerü mayaa:
“Seechi joolu'u Jacob chi püchepchiakai. Anii pejeshi wachiirua”, meechi pia ―müshi Jacob namüin na nüchepchiakana napüshua. Müsü tü naa'inrakat Jacob süka sümüin naa'in nüle'eru'u: “Eemiajaajeerü tü nü'ürülakat tamüin sünainjee tasülajüin tü mürütkalüirua nümüin. Je süchikijee nüpanapajüin napüshua'aya na tachepchiakana sümaa tü wainmasükat mürüt asülajuushikat nümüin, tapanapajeechikalaka nia süchikijee. Je tapanapapa nia, kasataalejese nülatirüin toulia tü kasa mojusü taa'inrakat paala nümüin”, müsü naa'in nüle'eru'u.
Je süchikijee nüjütüin napüshua na nüchepchiakana sümaa tü mürütkalüirua nüsülajüinjatkat nümüin Esaú, makatüshi nia so'u aikat tia cha'aya eejachire nia kejepüsein.
Je so'u aikat tüü, achijiraashi Jacob süse'eru'upünaa ai. Ni'ikajaakalaka na piamashiikana nu'wayuuse, Raquel oo'ulaka Lea, oo'ulaka na piamashiikana jieyuu aapuushikana nümüin süpüla nu'wayuusein, oo'ulaka na polooshiikana waneemüin nüchonnii. O'unüshii naya uuchimüin eemüin tü süchikat Jaboc je nülatüin namaa eepünaale epetüin tü wüinkat.
Je süchikijee nülatüin, ale'ejüshi Jacob nüchikua waneemüin sa'ata tü wüinkat. Nüjütakalaka na nüchepchiakana sünain nalü'üjüin süpüshua tü nükorolokot waneemüin sa'ata tü wüinkat eemüinre na nu'wayuusekana oo'ulaka na nüchonniikana.
Otta müshia Jacob, makatüshi nümüiwa. Nüntakalaka nünainmüin Jacob wane wayuu. Je wayuukai chii, aapiraashi nia nümaa waneepia sa'wai.
Je ja'yuupa, niyaawatapa saa'u sünain nnojolüin nükanajuuin Jacob nütüma, nüshe'etakalaka nüse'ewainpa'a sünain sujutta'ale'einya tü niipüsekat nütüma.
Nümakalaka chi wayuukai nümüin Jacob: ―Eweeteeshi ka'ikai. Püjüta tachiki ―müshi. Nüsouktakalaka Jacob: ―Nnojo. Pii'iyata pa'anasia tamüin palajana, tajüteechinja'a achiki pia ―müshi.
―¿Jarai pia? Püküja pünülia tamüin ―nümakalaka. ―Jacob tanülia ―nüsouktakalaka.
Nümakalaka joo chi wayuukai nümüin Jacob: ―Müiria nnojoleerüin Jacob pünüliain, alu'ujasa Israeleerü pünülia. Süka jamüin, akanajüi pia sükajee paapiraaichipain nümaa chi Maleiwakai je sümaa wayuu ―müshi nümüin Jacob.
Nümakalaka Jacob nümüin: ―Jama piakai, püküja tamüin pünüliaya ―müshi. ―Nnojotsü anain püsakirüle taya sünain tanülia ―nüsouktakalaka chi wayuukai nümüin Jacob. Nüpütaakalaka chi wayuukai nüpüla Jacob süka wane pütchi analu'ut.
Otta Jacob, ni'itaain sünülia Peniel sünain tü mmakat eejachire naapiraain nümaa chi wayuukai sünain maa: “Nnojoishi ouktüin taya ja'itairü te'rüin nu'upünaa chi Maleiwakai nü'ütpa'ajee”, müshi.
O'unüshi Jacob yalajee wattachon maalü süpüla ale'ejaa nanainmüin na nu'wayuusekana. Shankatüshi nia, sükajee sujutte'ennüitpain shiimüse nüse'ewain.
Je na nuu'uliwo'ukana Jacob maa'ulu yaa, nnojotsü nekaajüin tü süsüla sünainkat shiimüse süse'ewain mürüt süka shiain tü eewaakat nünain Jacob nütüma chia wayuu naapiraakai amaa.
Je joolu'u Jacob, kottüichipa nüchikua namaa na nu'wayuusekana je na nüchonniikana, ni'rakalaka Esaú nüpanapa ka'yatajee sümaa eejatüin nümaa 400 wayuu tooloyuu. Nuutkajaain na nüchonniikana sümaa tü neikat wane'ewai nakua. Nu'unakalaka Jacob napüleerua sünain nürütkaain nüpanapa Esaú. Je nüchiirua Jacob, eesü tü piamasükat achepchieeirua namaa na nachonniikana. Je nachiirua nayakana, eesü Lea namaa na süchonniikana. Je nachiirua nayakana, eesü Raquel nümaa José chi süchonkai. Je nüntapa Jacob peje nünainmüin chi nipayakai, o'ttüshi nia sünain ejepülawaa akaratshitua mmolu'umüin.
Otta müshia Esaú, nuwataakalaka nüpanapa Jacob. Nuko'ojookalaka nünain sünain nüchu'lüin nuwalapa'a. A'yalajüshii piamaleirua.
Niirakaakalaka joo Esaú sünainmüin tü jieyuukalüirua oo'ulaka tü tepichikalüirua. Nüsakirakalaka: ―¿Jaralii na wayuu wainmakana pümaa? ―müshi. ―Naya na tachonniikana aapünakana tamüin nütüma chi Maleiwakai sünain nii'iyatüin na'anasia tamüin ―nüsouktakalaka.
Narütkaakalaka tü piamasükat achepchieeirua namaa na nachonniikana nünainmüin Esaú sünain ejepülawaa nümülatu'u.
Sürütkaakalaka Lea namaa na süchonniikana nünainmüin sünain ejepülawa'aya. Je nachiiruajee, sürütkaakalaka Raquel nümaa José chi süchonkai nünainmüin sünain ejepülawa'aya.
Nümakalaka Esaú nümüin Jacob: ―Jama tü mürüt wattakat saalii püntirüitpakat tapanapa, ¿jamalu'ulu tia? ―müshi. ―Taapüinjatü tü mürütkalüirua pümüin süpüla aleewainjanain waya ―müshi Jacob.
Otta Esaú, nüsouktakalaka nümüin: ―Temüliee, eesü wainma mürüt tama'ana. Anakaja müleka makatüle tü pümü'ünüinkalüirua püma'ana ―müshi.
Nümakalaka Jacob nümüin: ―Nnojo. Paapaainjatia ne'e tamüin tü mürüt tantirakat pümüin. Saa'ujee pii'iyatüitpain joolu'u pümanee tamüin, talatüsü ma'i taa'in maa aka te'rakaije nu'upünaa Maleiwa.
Anasia ne'e müleka paapaale tamüin tü mürütkalüirua shiyaakuainjatü anajirawaa pümaa. Nnojotsü kasain che'ojaain tamüin, süka kamaneein chi Maleiwakai tamüin ―müshi. Shiasa süchikijee kama'ain ma'i sünain nüchuntüin Jacob nümüin chi nipayakai, naapaainjese'e tü mürüt antinnakat nümüin.
Shiasa süchikijee tia, nümakalaka Esaú nümüin Jacob: ―Anakaja müleka yapajüle waya wapüshua süpüla o'unaa tepialu'umüin. O'uneechi taya püpüleeruajee ―müshi.
Nüsouktakalaka Jacob: ―Laülaashikalee, pütüjaa aa'ulu sünain mapüsain tü tachonniikana süka waraittüin waneepia yaamüin. Müsia aka tü ta'anneetsekalüirua oo'ulaka tü tamü'ünüinkalüirua süpüshua eekai kachooin. Ouktaleere'e shia müleka nnojorüle sheemeraain.
Anakaja müleka pu'unüle tapüleerua. O'uneechi taya jiyatta'a ne'e püchiirua sümaa tü tamü'ünüinkalüirua je na tachonniikana. Antiraajeena waya cha'aya pipialu'umüin sa'aka tü uuchikalüirua Seir sulu'u tü mmakat Edom.
Nümakalaka Esaú: ―Anasüje müleka tapütale napüshi na tooloyuu tamaajanakana süpüla nakaaliijainjanain jia sulu'u wopu ―müshi. Otta Jacob, nüsouktakalaka: ―Nnojoleerü che'ojaain wamüin akaaliijünaa sulu'u wopu. Talatüsü ne'e taa'in süka anajiraainapain waya ―müshi.
Shiasa süchikijee naashajaajiraain Jacob oo'ulaka Esaú, nu'unakalaka Esaú nüchikua nipialu'umüin sa'akamüin tü uuchikalüirua Seir sulu'u tü mmakat Edom.
Otta müshia Jacob, o'unüshi nia sulu'umüin wane mma wane sümü'inya eere nükumajirüin wane miichiirua oo'ulaka wane lumairua süpüla tü nümü'ünüinkalüirua. Ni'itaain Sucot sünüliain tü mmakat süka nükumajirüin tü miichikalüirua oo'ulaka tü lumakalüirua cha'aya.
Talatüsü naa'in Jacob süka nüle'ejüichipain sulu'ujee tü mmakat Padan-aram, eejachire ka'wayuusein, eejachire kachooin. Shiasa'a so'u wane ka'i, nu'unakalaka sulu'ujee Sucot eemüin wane pueulo kanüliasü Siquem sulu'u tü mmakat Canaán. Ni'itaakalaka nejepüse cha'aya sulu'u wane anooi sü'ütpa'a tia pueulokat.
Je chamüin, niyalajakalaka tü anooikat noulia na nuu'uliwo'ukana Hamor, chi nüshikai Siquem, saa'u poloo shikii shipesajia shi'ipachonnii pülaata.
Otta müshia Jacob, nüpaa'uwajaakalaka ipa süpüla akumajaa wane a'ajüleepala cha'aya sulu'u tü anooikat süpüla na'ajüinjatüin kasa nümüin Maleiwa sünain nii'iyatüinjatüin nujut nümüin. Ni'itaain “El-Elohe-Israel” sünülia tü a'ajüleepalakat.
Shiasa mapa wainma juya, o'unüsü Dina, tü süchonkot Lea, so'u wane ka'i sünain apasiajawaa eemüin wane jieyuuirua cananeo.
Eeshi wane wayuu cha'aya kanüliashi Siquem. Nia nüchonka chi laülaashikai saa'u tü mmakat yalapünaa yala kanüliashi Hamor, wane wayuu heveo. Otta müshia Siquem, ni'rapa Dina, nütaüjaakalaka shia.
Je süchikijee tia, kamalainkalaka shia nümüin je kee'ireesü ma'i naa'in nu'wayuuseinjatüin shia. Kamaneekalaka nia sümüin shii'iree alinjachin nia süpüla.
Nümakalaka nümüin chi nüshikai: ―Anakaja püchuntüle nümüin chi süshikai tü jietkat süpüla ta'wayuuseinjatüin shia ―müshi.
Nu'unakalaka Hamor nümaa chi nüchonkai nünainmüin Jacob süpüla aashajawaa nümaa soo'opünaa tia. Nütüjaatüjülia aa'u Jacob tü nüchonkot sümaa sütaüjaaushin nütüma Siquem, otta nnojoyülia nüküjain süchiki namüin na nüchonniikana süka chajanain naya anoulii arüleejüin tü nümü'ünüinkalüirua.
Yaaiwa'aya Hamor nümaa chi nüchonkai aashajaain nümaa Jacob, nantapaatakalaka na nüchonniikana Jacob. Shiasa'a natüjaapa saa'u tü alatakat sümüin tü nashunuukat, mojushaatasü ma'i naa'in sümaa naashichijaain nümüin chira wayuukai saaliijee tü kasa mojusü naa'inrakat sümüin, süka nnojolüinjatüin aa'innüin aainjalaakat tia sümüin tü wayuukolüirua Israel.
Nümakalaka Hamor nümüin Jacob: ―Aitpa ma'i tü püchonkot nüpüla Siquem chi tachonkai. Anakaja müleka paapüle shia nümüin süpüla nu'wayuuseinjatüin shia.
Je anasü pansaale wanüiki süpüla ka'wayuusejiraain jiakana wamaa oo'ulaka wayakana jüma'aya.
Müleka ka'wayuusejiraale waya wapüshua, taasheerü tü mmakat jüpüla süpüla kepiain jia wa'aka. Taasheerü tü mmakat süpüla oikkawaa oo'ulaka ayalajaa kasa, je süpüla kepiain jia eepünaale jücheküin ne'e je süpüla jiyalajüinjatüin tü mma kepiainjatkat alu'u jia ―müshi Hamor nümüin Jacob.
Otta Siquem, nümakalaka joo nümüin chi süshikai Dina je namüin na shipayayuukana: ―Müleka jaapüle tamüin tü jietkat, tawalaajeerü jümüin tü jüchekakat süpüleerua sujutüin.
Müliashi taya shii'iree süpüla ta'wayuuseinjatüin shia. Jüküja tamüin tü sujutüinjatkat. Ja'itairü wainmain shia, tawalaajeerü jümüin ―müshi.
Je na nüchonniikana Jacob, süka natüjaaitpain saa'u sünain e'rüishaatain wayumüin Siquem süka tü naa'inrakat sümüin Dina tü nashunuukat, o'ttüshii joolu'u sünain e'ike'eraa Siquem je Hamor chi nüshikai.
Nasouktakalaka nümüin Siquem: ―Müleka waapüleje tü washunuukat nümüin  wane wayuu eekai mo'yotoojuin ata süpüla nu'wayuuseinjatüin shia, japüijeena waya saaliijee tia.
Anasü müleka shi'yotoonüle jüta jiakana tooloyuukana jüpüshua'aya süpüla müinjanain aka jia wayakana. Waapeerüinja'aya tü washunuukat süpüla shiainjatüin nu'wayuusein Siquem.
Je müleka jaa'inrüle tia, pansaajeerü wanüiki jümüin süpüla ka'wayuusejiraain wayakana ja'aka oo'ulaka jiakana wa'aka'aya. Kepieena waya ja'aka süpüla waneesiainjatüin we'iruku wapüshua.
Alu'ujasa müleka nnojorüle jücheküin jaa'inrüin tü wachuntakat jümüin süpüla shi'yotoonüinjatüin jüta jüpüshua, nnojoleerü waapüin tü washunuukat nümüin Siquem. O'uneerü shia wamaa juulia ―müshii na nüchonniikana Jacob nümüin Siquem.
Anakalaka saa'in nümüin Hamor je nümüin Siquem tü nachuntakat na nüchonniikana Jacob namüin.
Je süka alin ma'i Dina nüpüla Siquem, o'ttüshi yaawala'aya Siquem sünain aa'inraa tü achuntünakat nümüin. Süka kojutüin Siquem nouliale'eya napüshua na nüchonniikana Hamor,
nu'unakalaka nümaa chi nüshikai nanainmüin na tooloyuukana eemüinre nakotchijaale so'ulu'ukot tü pueulokat süpüla aashajawaa namaa. Namakalaka namüin:
―Kamaneeshii ma'i na nüchonniikana Jacob, saa'in wamüin. Miyo'u ma'i tü mma woumainkat wapüla wayakana je napüla nayakanaya. Anasü saa'in wamüin müleka kepiale naya yaa wa'aka sulu'u tü mmakat süpüla waraittüinjanain naya eepünaale nacheküin. Anakaja müleka wa'wayuusere tü nachooinkalüirua je na'wayuusere tü wachooinkalüiruaya.
Otta süpüla kepiainjanain naya wa'aka süpüla wanaawajiraainjana waya, nachuntüin wapüleerua shi'yotoonüin wata waya tooloyuukana wapüshua'aya maa aka shi'yotooushin nata nayakana.
Washinnuu ma'i naya. Müleka waa'inrüle tü nachuntakat, wama'aneerü süpüshua'aya tü namü'ünüinkalüirua je süpüshua tü nakorolokolüirua. Anakaja pansaale joolu'u wanüiki süpüla nountüin kepiain naya wa'aka ―müshii naya sümüin tü wayuukolüirua.
Je na tooloyuu kepiakana sulu'u tü pueulokat, naapapa tü nümakat Hamor je Siquem, “Anakaja” müshii. No'yotoonakalaka ata napüshua'aya na wayuu tooloyuukana kepiakana sulu'u tü pueulokat.
Shiasa mapa apünüin ka'i, nnojolüiwa'aya süshatüin nata na tooloyuukana süchikijee o'yotoonaa, nekerotakalaka Simeón oo'ulaka Leví, piamashii na nüchonniikana Jacob, na shipayakana Dina, sulu'umüin tü pueulokat. Anamiashii naya sünain antaa saashin tü wayuu kepiakat sulu'u tü pueulokat. Otta naapaajaa namüsia tü nachajaruutsekat süpüla no'una'alüin naa'in napüshua'ale na tooloyuukana yala sulu'u tü pueulokat.
No'uta aa'inchi Hamor oo'ulaka Siquem. Nasaajaakalaka Dina sulu'ujee nipia Siquem sünain ojuittaa sulu'ujee tü pueulokat.
Shiasa süchikijee tia, nekerojookalaka waneeinnua na nüchonniikana Jacob sulu'umüin tü pueulokat sünain nasaajaain sükorolo tü wayuu kepiakalüirua sulu'u saaliijee sütaüjaanüin tü nashunuukat nütüma Siquem.
Nasaajaain süpüshua tü sükorolokalüirua wayuu kepiakat sulu'u tü pueulokat, maa aka paa'a je püliikü, je süpüshua tü sümü'ünüinkalüirua eekai eein süpa'a tia anooikat.
Nasütüin sükorolo tü wayuukolüirua je nalü'üjüin shia sulu'ujee tü nepiakalüirua. Je nata'ülüin tü jieyuukat oo'ulaka tü tepichikat sümaa namaain shia sulu'ujee tia pueulokat.
Nümakalaka Jacob nümüin Simeón je Leví: ―Aisha'ajaa, e'rülii wayumüin jia. Mülieechi joolu'u taya saaliijee tü kasa mojusü jaa'inrüitpakat. Kanainjeechi taya saa'in tü wayuu cananeokat, tü wayuu ferezeokat, je napüshua na eekana kepiain yaaya sulu'u tü mmakat. Nnojotsü wama'ana wainma wayuu tooloyuu süpüla atkawaa namaa. Müleka nakotchijiraale süpüla nashutüin waa'u, no'uteerü waa'in wapüshua ―müshi Jacob namüin.
Nasouktakalaka nümüin: ―Aisha'ajaa. Mojushaatasü ma'i tü naa'inrakat sümüin tü washunuukat. Mojutsat shia nütüma sükajee tia. Wayuuyaa maa'insat naajüin. Anasü tü waa'inrakat süka pasalaain watüma tü washunuukat ―müshii.
Shiasa mapa, nümakalaka chi Maleiwakai nümüin Jacob: “Pu'una pümaala yaajee eejee tü pueulokat Siquem sünain pükolojooinjachin chaa eemüin tü pueulokat Bet-el süpüla kepiainjachin pia cha'aya. Soto paa'in sünain tee'iyataainkain pümüin cha'aya Bet-el süchikijee isainkain pia nuulia Esaú chi pipayakai. Püpaa'uwajaajeerü joolu'u ipa süpüla pükumajüinjatüin wane a'ajüleepala cha'aya süpüla pa'ajüinjatüin kasa tamüin sünain pii'iyatüinjatüin tojut tamüin”, müshi Maleiwakai nümüin.
Süchikijee kettaain naashajaala chi Maleiwakai nümaa Jacob, nümakalaka namüin na nu'wayuusekana, na nüchonniikana, je napüshua na nümaajanakana: ―Jujuta jümaala süpüshua'ale'eya tü shiyaakuakat jümaleiwaseyaasükalüirua. Jo'oojo jümata süpüla wuleinjatüin jükuaippa nu'upala Maleiwa je jüshijaa tü jüshe'inkat.
O'unajana waya joolu'u yaajee yaa chamüin eemüin tü pueulokat Bet-el eere nii'iyataainkain chi Maleiwakai tamüin. Nükaaliijain taya wanaa sümaa müliain taya süchikijee isain taya nüma'anajee chi tepayakai. Shiasa süchikijee ka'ikat tia, shiimüin sünain nnojolin nüpütüin taya chi Maleiwakai tamüiwa. Eejachi nia tamaa waneepia eepünaale to'unüin. Je joolu'u, wantapa chamüin, tapaa'uwajaajeerü wane ipairua süpülainjatü akumajaa wane a'ajüleepala süpüla ta'ajüinjatüin kasa nümüin Maleiwa sünain tee'iyatüinjatüin nujut nümüin ―müshi Jacob sümüin tü nüpüshikalüirua.
Aapünüsüjese'e nümüin Jacob süpüshua'aya tü shiyaakuakat namaleiwaseyaasükalüirua oo'ulaka tü che'esaakalüirua süpüla nojoitüinjatüin shia. Nojoitakalaka shia suupünaa tü wunu'ukot peje sünain tü pueulokat Siquem eejachire naashajaain chi Maleiwakai paala sümaiwa nümaa Abraham.
Nu'unakalaka Jacob namaa napüshua na nüpüshikana. Otta, mayaainje jashichin na wayuu kepiakana pejepünaa nanain, nnojoishii olojüin nachiirua süpüla atkawaa namaa. Süka jamüin, keemashii na nüchooinkana Jacob namüin na wayuukana nütüma chi Maleiwakai.
Nantapaatakalaka Jacob je na nüpüshikana eemüin tü pueulokat Bet-el, sümaa ayatayüli'inya naya sulu'u tü mmakat Canaán. (Je sünülia tü pueulokat paala, Luz.)
Je cha'aya, nüpaa'uwajaakalaka ipa süpüla akumajaa wane a'ajüleepala süpüla na'ajüinjatüin kasa nümüin Maleiwa sünain nii'iyatüinjatüin nujut nümüin. Ni'itaain sünülia “El-bet-el” sümüin tü a'ajüleepalakat, süka nii'iyataain paala chi Maleiwakai nümüin cha'aya wanaa sümaa isainkain nia nuulia chi nuwalakai.
Shiasa süchikijee tia, ouktüsü Débora, tü süchepchiapü'ükat Rebeca tü niikat Jacob. Ojoitünüsü  shia  nütüma Jacob suupünaa wane wunu'u yala uuchijeeru'u sünain Bet-el. Ni'itaain Jacob “Alón-bacut” sümünüin tü wunu'ukot süka na'yalajüin ma'i cha'aya.
Nii'iyataakalaka joo chi Maleiwakai nüchikua'aya nümüin Jacob. Piantuaichi joo nia ee'iyataain nümüin süchikijee nüle'ejüin Jacob chajee Padan-aramjee. Maa aka tü nümakat paala nümüin, nümakalaka joolu'u nüchikua nümüin sünain nii'iyatüinjatüin na'anasia nümüin:
“Müichia nnojoleerüin Jacob pünülia, alu'ujasa Israeleerü pünülia”, müshi. (Ayatakalaka Israel nümünüin maa'ulu yaa.)
Ayatüshi chi Maleiwakai sünain aashajawaa nümüin Jacob: “Taya chi Maleiwa Pülashikai ma'i. Tacheküin süpüleerua wainmeerüin tatüma tü puu'uliwo'ukalüirua süpüla kojuteenain naya sulu'upünaa tü suumainkalüirua wayuu süpüshua. Je sa'aka tü puu'uliwo'ukalüirua, eejeerü eweetüin wayuuirua eekai sülaüleerüin mma.
Süpüshua'aya tü mma kepiakat alu'u joolu'u pia, tü Canaánkat anülia, tü taapakalüinka paala nümüin Abraham oo'ulaka nümüin Isaac, chi püshikai, shiimüin sünain taapeerüin shia pümüin je namüin na puu'uliwo'ukana napüshua,” müshi Maleiwakai nümüin Jacob.
Shiasa süchikijee tia, nu'unakalaka chi Maleiwakai nuulia Jacob.
Je cha'aya, naapaakalaka Jacob wane ipa sümaa nüsha'wale'erüin shia. Nüshorottirüin “wiino” oo'ulaka seita “olivo” saa'u tü ipakat. Shiyaawaseinjatü sünain naashajaain chi Maleiwakai nümaa cha'aya.
Ayatüsü Bet-el sümünüin tü mmakat nütüma Jacob süka nii'iyataain chi Maleiwakai nümüin cha'aya.
Shiasa mapa kojuya juya, wanaa sümaa ipuolüin Raquel, okolojooshi Jacob je na nu'wayuusekana oo'ulaka na nüchonniikana chajee cha'aya sulu'ujee Bet-el uuchimüin eemüin tü pueulokat Efrata. Otta ka'yatayülia tü mmakat süpüla antaa Efratamüin, alü'ütsü Raquel süpüla jemeyulaa. Kajaliwashaatakalaka shia süpüla jemeyulaa nümaa chi süchonkai yaa sulu'upünaa tü wopukot.
Je miyo'upa tü saaliikat sümüin, sümakalaka tü wayuu eemeijütkat sümüin Raquel: “Nnojo mmolüin pia. Eweetshi joo wane jo'uu tooloya”, müsü.
Otta müsia Raquel, mayeinsü ma'i süchikijee jemeyulaa. Je nnojolüiwa'aya ouktüin shia, shi'itaain Benoni nünülia chi süchonkai. Otta süchikijee ouktapa shia, e'itaanüsü nünülia Benjamín nütüma chi nüshikai.
Sojoitünakalaka ne'e müliashii peje sünain tü wopu chawatkat Efratamüin. (Je sünülia tü pueulokat Efrata, maa'ulu yaa,  Belén  sünülia.)
Naapaakalaka Jacob  wane ipa sünain nüsha'wate'erüin shia yala saa'u eejatüle sojoitünüin süpüla sütüjaanüin aa'u Raquel jalain shia mmaapüin. Ichaayülia tü ipakat maa'ulu yaa.
Je süchikijee tia, ayatüshi Jacob o'unüin uuchimüin. Shiasa'a nüntapa chamüin eemüinjanale naya, ni'itaakalaka nejepüse waneejee sa'ata tü aliikajaalee kanüliakat Migdal-edar.
So'u wane ka'i, wanaa sümaa kepiain Jacob sulu'u tia mmakat, ekerotüshi Rubén sulu'u sejepüse Bilha, wane tü suwala'ata nu'wayuusekat chi nüshikai. Nüinkaakalaka sümaa. Je Jacob, nütüjaapa saa'u naainjala chi nüchonkai, jashichikalaka nia nümüin. Anuutaaka nanülia na polooshiikana piammüin nüchonnii Jacob kepiakana nümaa cha'aya:
Na süchonniikana Lea, naya naa: Rubén, chi nüchon Jacob epayaakai, oo'ulaka Simeón, Leví, Judá, Isacar je Zabulón.
Na süchonniikana Raquel, naya naa: José oo'ulaka Benjamín.
Na süchonniikana Bilha, tü süchepchiakat Raquel, naya naa: Dan oo'ulaka Neftalí.
Na süchonniikana Zilpa, tü süchepchiakat Lea, naya naa: Gad oo'ulaka Aser. Naya napüshua na nüchonnii Jacob jemeikana cha'aya sulu'u tü mmakat Padan-aram.
So'u wane ka'i, okolojooshi Jacob chamü'inya nuumainpa'amüin Isaac chi nüshikai sulu'u tü mmakat Mamre eemüin tü pueulokat Arba eepü'üle kepiain Abraham. (Hebrón sünülia Arba maa'ulu yaa.)
Wainma ma'i nuuyase Isaac nüntapa Jacob nünainmüin. Je 180 nuuyase, ouktüshi nia. Eejachi Esaú oo'ulaka Jacob süpüla ne'iküinjachin nia.
Edom nanülia na nuu'uliwo'ukana Esaú maa'ulu yaa.
Ka'wayuuseshi Esaú apünüinsü jieyuu chaje'ewalüirua Canaán. Anuu nanülia: Ada, nüchonkot Elón chi wayuu heteokai; Aholibama, nüchonkot Aná chi nüchonkai Zibeón chi wayuu heveokai;
oo'ulaka Basemat, nüchonkot Ismael, nushunuukat Nebaiot.
Je na nüchooinkana Esaú, naya naa: Chi süchonkai Ada: nia Elifaz; chi süchonkai Basemat: nia Reuel;
na süchonkana Aholibama: naya Jeús, Jaalam oo'ulaka Coré. Ja'raishii napüshua na nüchooinkana Esaú, süchonyuukana tü apünüinsükat nu'wayuuse. Jemeishii naya napüshua sulu'u tü mmakat Canaán.
Saja'ttakalaka joo shiküle mma je süpana wunu'u süpüleerua tü namü'ünüinkalüirua Esaú je Jacob chi nimüliakai yala sulu'u tü mmakat Canaán. Je acho'ujaasü wüin süsüinjatkat tü mürütkalüirua süpüshua. So'u wane ka'i, nükolojookalaka Esaú sulu'ujee tia mmakat Canaán. O'unüshi nia nüma'anajee Jacob süka wainmain mürüt nama'ana je süka mouliuulin tü mmakat napüleerua. Je nümaasü tü nu'wayuusekalüirua, nüchonkalüirua, oo'ulaka süpüshua tü wayuu nümaajatkalüirua. Je o'unüsü nümaa tü nümü'ünüinkalüirua je tü nükorolo ani'iraasükat wanaa sümaa kepiain nia sulu'u tü mmakat Canaán. O'unüshii naya sulu'umüin wane mma wane sümüin,
eere kepiain naya sa'aka wane uuchiirua kanüliasü Seir. Je maa'ulu yaa, Edom sünülia tü mmakat sümaa nanülia na nuu'uliwo'ukana Esaú. Nia Esaú natuushika'aya napüshua na wayuu Edomkanairua.
Otta Elifaz, chi süchonkai Ada tü nu'wayuusekat Esaú, piamasü nu'wayuuse. Ja'raishii süchonnii wane nu'wayuuse, naya naa: Temán, Omar, Zefo, Gatam oo'ulaka Cenaz. Otta süchon Timna, tü suwala'atakat nu'wayuuse Elifaz, nia Amalec. Otta Reuel, chi süchonkai Basemat tü nu'wayuusekat Esaú, pienchishii nüchonnii, naya naa: Nahat, Zera, Sama oo'ulaka Miza.
Otta Jeús, Jaalam oo'ulaka Coré, naya na süchonniikana Aholibama tü nu'wayuusekat Esaú, tü nüchonkot Aná chi nüchonkai Zibeón.
Anuu ne'iruku na nuu'uliwo'ukana Esaú maa'ulu yaa sulu'u tü mmakat Edom. Ne'iruku na nuu'uliwo'ukana Elifaz, naya naa: Temányuukana, Omaryuukana, Zefoyuukana, Cenazyuukana, Gatamyuukana, oo'ulaka na Amalecyuukana. Shia ne'irukuka'aya tüü, na suu'uliwo'ukana Ada nu'wayuusekat Esaú.
Ne'iruku na nuu'uliwo'ukana Reuel, naya naa: Nahatyuukana, Zerayuukana, Samayuukana oo'ulaka na Mizayuukana. Shia ne'irukuka'aya tüü, na suu'uliwo'ukana Basemat nu'wayuuse Esaú.
Ne'iruku na suu'uliwo'ukana Aholibama tü nu'wayuusekat Esaú, tü nüchonkot Aná, naya naa: Jeúsyuukana, Jaalamyuukana, oo'ulaka na Coréyuukana.
Shia ne'irukuka'aya tiairua, na nuu'uliwo'ukana Esaú.
Je paala sümaiwa nüntaiwa'aya Esaú sa'akamüin tü uuchikalüirua kanüliakat Seir, kepiatüjülia cha'aya wane wayuuirua nuu'uliwo'uirua Seir, wayuu Horeo nia. Na nuu'uliwo'ukana Seir, naya naa: Lotán, Sobal, Zibeón, Aná, Disón, Ezer oo'ulaka Disán.
Je ne'iruku na nuu'uliwo'ukana Lotán, naya naa: Horiyuukana oo'ulaka na Hemamyuukana. Je tü nushunuukat Lotán, Timna sünülia.
Je ne'iruku na nuu'uliwo'ukana Sobal, naya naa: Alványuukana, Manahatyuukana, Ebalyuukana, Sefoyuukana oo'ulaka na Onamyuukana.
Otta Zibeón, piamashii nüchon tooloyuu: Aja oo'ulaka Aná. E'nnaajünüshi Aná sütüma wayuu süka nüntüin paala sünain wane wüin anasü wanaa sümaa nürüleejüin nüpüliise Zibeón chi nüshikai sulu'u wane mma maa'inyatuuisü.
Otta chi nüchonkai Aná, nia Disón. Ne'iruku na nuu'uliwo'ukana Disón, naya naa: Hemdányuukana, Esbányuukana, Itrányuukana oo'ulaka na Querányuukana. Otta nushunuu Disón, Aholibama sünülia.
Ne'iruku na nuu'uliwo'ukana Ezer, naya naa: Bilhányuukana, Zaaványuukana oo'ulaka na Acányuukana.
Ne'iruku na nuu'uliwo'ukana Disán, naya naa: Uzyuukana oo'ulaka na Arányuukana.
Wayuu Horeo napüshua na nünainjeejanakana Seir: Lotán, Sobal, Zibeón, Aná, Disón, Ezer oo'ulaka Disán.
Süpülapünaa neweetüin wane sülaülashi tü wayuu Israelkalüirua, eetüjülia wane sülaülaashi tü mmakat Edom.
Aluwataashi palajana Bela nüchon Beor, wayuu Dinabaje'ewai.
Ouktapa Bela, aluwataashi Jobab nüchon Zera, wayuu Bosraje'ewai.
Ouktapa Jobab, aluwataashi Husam, chaje'ewaikai sulu'ujee tü mmakat Temán.
Ouktapa Husam, aluwa taashi Hadad nüchon Bedad, wayuu Avitje'ewai. Otta Hadad, nia ayamülaka na wayuukana Madián sulu'u tü mmakat Moab.
Ouktapa Hadad, aluwataashi Samla, wayuu Masrecaje'ewai.
Ouktapa Samla, aluwataashi Saúl, wayuu Rehobotje'ewai sotpa'a tü süchikat Éufrates.
Ouktapa Saúl, aluwataashi Baalhanán nüchon Acbor.
Ouktapa Baal-hanán, aluwataashi Hadar, wayuu Pauje'ewai. Otta tü nu'wayuusekat Hadar, shia Mehetabel, süchon Matred, sülüin Mezaab.
Otta müshia Esaú, nia natuushika napüshua na wayuu sulu'ukana tü mmakat Edom: Timnajanakana, Alvajanakana, Jetetjanakana, Aholibamajanakana, Elajanakana, Pinónjanakana, Cenazjanakana, Temánjanakana, Mibzarjanakana, Magdieljanakana oo'ulaka na Iramjanakana. Tü mmakat kepiakana alu'u naya, nanüliasü nayakanaya.
Ayatüshia Jacob kepiain sulu'u tü mmakat Canaán eepü'üle kepiain chi nüshikai paala maa aka wane wayuu naata. Anuu nüchiki Jacob namaa na nüchonniikana: Otta José chi nüchonkai Jacob, poloopa juya akaratshimüin nuuyase, arüleejapü'üshi anneerü namaa na nuwalayuukana naa'u nüshi, na süchooinkana Bilha oo'ulaka Zilpa. Aküjapü'üshi José nachikü na nuwalayuukana nümüin chi nashikai süchiki tü kasa mojusü naa'inrapü'ükat nayakana.
Aishi ma'i José nüpüla Jacob nouliale'e na wane nüchooinkana süka nüchoin nia laülaalu'u  nümüin. Naainjüin wane ashe'inyüü anasü ma'i nüpüla.
Je na nuwalayuukana natüjaapa aa'u chi nashikai sümaa niain alin ma'i nüpüla nouliale'e nayakana napüshua, na'ürülaashi joo nia. Isasü ma'i nachiki aneein nanüiki nümüin.
Shiasa'a so'u wane ka'i, nü'lapüjaakalaka José. Je nüküjapa süchikü tü nü'lapüinkat namüin na nuwalayuukana, a'ürülaaleeshi'iya ma'i sütüma.
Nümakalaka namüin: ―Kaatei, jiirakaapa. Jaapajapa süchikü tü ta'lapüinkat.
Müsü yaa: Ejinnajataatshii waa'in saalaja “trigo” süpa'a wane yüüja ta'lapüinru'u. Shiasa'a saa'in tü tejinnajalakat, asha'walaataasü saa'in. Sha'watüsü ma'i. Je sürütkaakalaka saa'in tü jijinnajalakat sünainmüin tü tejinnajalakat kulaalakuaippatsü saa'in yaalu'upünaa sünain. Shejepünajaakalaka sü'ütpa'amüin tü tejinnajalakat maa aka nükuaippa wane wayuu eekai kojutüin wayuu nütüma ―nümakalaka José namüin na nuwalayuukana.
Je nasouktakalaka na nuwalayuukana: ―Aa, walaülainjachita'a pia. Koo'omüinshi ma'i na'ürülaain José sünainjee tü nü'lapüinkat je sünainjee nünüiki sünain nüküjüin süchikü tü nü'lapüinkat namüin.
Nü'lapüjaakalaka joo José wane lapü'üya. Nüküjakalaka joo tia'aya namüin na nuwalayuukana sünain maa: ―Kaatei, jiirakaapa. Ta'lapüinsü wane lapüya'asa. Müsü yaa: Shiasa'a naa'in chi ka'ikai je tü kashikat otta müsia poloosü waneemüin jolotsü, ejepünajaataatsü saa'in tamülatu'umüin maa aka nükuaippa wane wayuu eekai kojutüin wayuu nütüma.
Nüküjakalaka joo shia'aya nümüin chi nüshikai. Je nü'ülüjakalaka ne'e chi nüshikai nümüin sümaa nümüin nümüin: ―¿Jamalu'ulu tü pü'lapüinkat? ¿Antajana taa waya, tayakai sümaa tü ta'wayuusekat je na polooshiikana waneemüin puwalayuu, sünain ejepülawaa mmolu'u pümülatu'umüin maa aka nükuaippa wane wayuu eekai kojutüin wayuu nütüma? ―nümakalaka nümüin.
Je na nuwalayuukana, na'ürülaashi ma'i joo José sünainjee tia. Alu'ujasa'aya chi nüshikai, jülüjasü naa'in tia lapükat.
Otta müsia so'u wane ka'i sulu'ujee tü nasapü kanüliakat Hebrón, o'unüshii na nuwalayuukana José sünain o'onowaa sümaa nümü'ünüin chi nashikai sulu'umüin wane mma kanüliasü Siquem. Nüküjakalaka Jacob nachikü nümüin José: ―Ichaa na puwalayuukana o'onooin chamüin cha'aya Siquemmüin. Jalaichi paala taluwataaiwa pia nachiirua. Nüsouktakalaka José nümüin: ―Anii taya. Nümakalaka Jacob nümüin: ―Pu'una paala pünalaaiwa namüin puwalayuu je sümüin tü mürütkat. Püntira tamüin tü nachikükat otta müsia süchikü tü mürütkat. Nu'unakalaka José. Nüntakalaka Siquemmüin.
Eittüin müshi joo nia yala'aya ne'e süka nnojolüin nüntüin nanain na nuwalayuukana. Nüntakalaka wane wayuu nünainmüin. Nüsakinnakalaka nütüma chi wayuukai: ―¿Kasa püchajaaka achikü? ―nümakalaka nümüin.
Nüsouktakalaka José: ―Naya tachajaaka achikü na tawalayuukana. ¿Jalashii pi'rüin naya ekajirüin?
Je nümakalaka chi wayuukai nümüin José: ―O'unüinapa naya yaajee yaa. Taapajüin nanüiki: “Joo'uya Dotánmüin”, majüshii. Nu'unakalaka joo José sünain achajawaa nachikü na nuwalayuukana. Nüntakalaka nanain cha'aya Dotán.
Shiasa'a ne'raiwa'aya nia wattajee, nnojoliiwa'aya nüntüin nanainmüin, aashajaajiraashii naya shii'iree no'uteein naa'in.
Namajiraakalaka na nuwalayuukana: ―Jiirakaa nümüin chi a'lapüjaaikai. Iseetataalaichi.
Joo'uya wo'utaiwa naa'in sümaa wojuteechin nia sulu'u wane ishi eekai o'utüin ma'i. “Shikataain kannajapüt yala”, wameenakalaka ne'e nüchikü. We'rajataaleerü aa'u sünain jameerüin eera tü nü'lapüinkat ―namajiraakalaka.
Otta Rubén, naapapa tüü, süka nücheküin nu'tte'e-reein chi nimüliakai, nümakalaka namüin: ―Nnojo wo'utüin naa'in chi wemüliakai.
Nnojo jikeenatirüin isha. Shia anaka jujutüle nia sulu'u tü ishi yaa yüütüüipa'a. Nnojo jamüin jütüma nia. ―nümakalaka namüin süpüla nu'tte'erüinjachin nia noulia sünain nüle'ejirüinjachin mapa nümüin chi nüshikai.
Wanaa sümaa nüntüin José eemüin na nuwalayuukana, saakajaanakalaka joo tü ashe'inyüü anasükat nuulia natüma.
Nata'ülüin nia. Najutakalaka nia sulu'u tü ishikat, wane ishi malu'usat wüin.
Je süchikijee najutüin nia, aikkalaashii naya sünain ekawaa. Neirakaale'ekalaka joo wanaa sümaa wane wayuuirua alatüin yalapünaa. Shia tü wane nüikeyuukalüirua Ismael. Chaje'ewannuu Galaad. Je tü ne'ejenakalüirua “camello”, kachisesü ma'i süjü wunu'uirua jemetayuu eejuulu otta müsia wane süjüirua wunu'uya'asa'a kanüliasü “bálsamo” otta müsia “mirra”. Chawat sülü'üjüin Egiptomüin.
Shiasa'a nümakalaka Judá sümüin tü nuwalayuukat: ―¿Kaseerü wayu'tka sulu'ujee wo'utüle naa'in wawala süpüla wonujulajüinjatüin nüchikü süchikijee wo'utüin naa'in?
Shia anaka alu'u müleka woikküle ne'e nia sümüin tü nüikeyuukalüirua Ismael. Wemüliaja'a ne'e nia. Nnojoleechi wo'utüin aa'in. Naapaakalaka joo süchikü tü nümakat Judá namüin.
Je wanaa sümaa sülatüin tü nüikeyuukalüirua Ismael, tüirua oikkannuukalüirua, nayu'tkalaka nia sulu'ujee tü ishikat. Noikkakalaka nia namüin saa'u piama shikii shipesajia shi'ipachonnii pülaata. Je tü nüikeyuukalüirua Ismael sümaashi José Egiptomüin.
Je kama'alu'u, nüle'ejapa Rubén eemüin tü ishikat, nainkuukalaka aa'in süka nnojolin José nüpüla sulu'u tü ishikat. Nüchatajaakalaka tü nüshe'inkat shiyaawaseya mojaa aa'in.
Shiasa'a nüle'ejakalaka nüchukua eemüin na nuwalayuukana. Nümakalaka: ―Nnojoishi chi jima'aikai sa'aya. ¿Kasa taainjüinjatka joolu'u? ―nümakalaka namüin.
Nayasa'a na nuwalayuukana Rubén, naapaakalaka tü nüshe'in José, tü aakajaanakat paala nuulia natüma. No'utakalaka naa'in wane kaa'ulachon. Na'yarülajakalaka tü nüshe'inkat süka nüsha chi kaa'ulachonkai.
Suluwate'ennakalaka tü nüshe'inkat nümüin chi nashikai sümaa wane pütchi malu'ulu yaa: “Wanta anainrü tüü. Pünanaja ma'i müleka shiale jama nnojottaapa shiain nüshe'in chi püchonkai”, münataalashi chi nüshikai.
Je Jacob, sünain niyaawatüin shia, nümakalaka: ―Aisha'ajaa, shia'aya ma'i nüshe'in chi tachonkai tüü. Shikakajasa'a eera kannajapüt, shi'yülüjakajasa'a eera nia.
Nüchatajaakalaka joo nüshe'in Jacob süka mojuin naa'in. Na'atakalaka wane kuluulu yalayalasü ma'i nünain, süka shiyaawasein mojaa aa'in. Je a'yalajüshi ma'i watta ka'i naalii chi nüchonkai.
Noo'ulaküin namülialüin nia napüshua na nüchooinkana. Otta niakai, nnojotsü nücheküin achikü tü amüliannaakat. Müshi nia: “Müichia taya a'yalajüin naalii tachon wane'ere'eya chapa taya kottüin nümaa eere süpülee tü ouktüsükalüirua”. Je Jacob, ayatüshia a'yalajüin ma'i nüchiirua José chi nüchonkai.
Otta müshia José, antinna müshija'a nia chaa Egiptomüin natüma na nüikeyuukalüirua Ismael. Je chamüin cha'aya, oikkünüshi nia natüma süpüla achepchieeinjachin nümüin wane wayuu Egiptoje'ewai kanüliashi Potifar, wane chi ni'ipajaikai chi sülaülakai Egipto, Faraón münakai. Otta müshia Potifar, sülaüla waaria.
So'u wane ka'i, o'unüshi Judá noulia na nuwalayuukana süpüla ni'iyouin wane nütünajut kanüliashi Hira kepiashi cha'aya sulu'u tü pueulokat Adulam.
Eejattaaja'a nüpüla wane jierü yaaje'ewat sulu'u tü mmakat Canaán, nüchon wane wayuu Súa anüliachi. Nu'wayuusekalaka shia.
Kachonkalaka shia nümüin je ni'itaakalaka nünülia chi nüchonkai Er nümünüin.
Kachonkalaka shia süchikua'aya je ni'itaakalaka nünülia chi nüchonkai Onán nümünüin.
Kachontaaja shia süchikua'aya je ni'itaakalaka nünülia chi nüchonkai Sela nümünüin. Otta müshia Judá, nnojoishi wanaa sümaa jemelin Sela. Chajachi nia cha'aya sulu'u tü pueulokat Quezib.
Je miyo'upa Er, chi epayaakai nüchon Judá, achajaanasü wane jierü nütüma chi nüshikai süpüla nu'wayuuseinjatüin shia. Nüntakalaka sünain. Tamar sünülia.
Otta müshia Er, e'rüi wayumüin nia no'ulu'u Jehová. Je sükajee tia, o'utüna aa'inchi nütüma chi Maleiwakai.
Nümakalaka Judá nümüin Onán chi nimüliakai Er: ―Anakaja müleka piisarüle sümüin nu'wayuuse müliashii maa aka wakuaippa süka shiain pülüinyuuin. Kasataalejese kachoinjatüin shia pütüma süpüla eeinjatüin nuu'uliwo'u chi pipayakai ―müshi.
Niisatkalaka Onán sümüin tü nülüinyuukot. Otta nütüjaa aa'ulu sünain nnojolüinjatüin nuu'uliwo'uin süchonyuu tü nülüinyuukot. Sükajee tia, wanaa sümaa nüinkaapü'üin sümaa, aa'inmajiraapü'üshi nükuaippa suulia ipuolüin shia nütüma.
Otta Jehová, jashichishi nümüin Onán saaliijee tü naa'inrapü'ükat. Je sükajee tia, nu'uta aa'inchi.
Nümakalaka Judá sümüin Tamar tü na'üikat: ―Anakaja müleka joolu'u pu'unüle nipialu'umüin chi püshikai. Makateerü pia cha'aya. Nnojoleerü ka'wayuusein pia wane'ere'eya miyo'upa Sela chi tachonkai ―müshi sümüin. Müsü nünüiki sümüin süka mmolüin seema ouktajaa Sela maa aka naa'in na nipayakana. Ale'ejasüjese'e Tamar shipialu'umüin.
Shiasa mapa kojuya juya, ouktüsü tü nu'wayuusekat Judá. Je süchikijee ni'yalajüin saa'u, nu'unakalaka eemüin tü pueulokat Timnat eere süüjünüin soi tü na'anneetsekalüirua. Je nümaashi Hira chi nütünajut kepiakai cha'aya sulu'u tü pueulokat Adulam.
Aapinnüsü Tamar nüchiki chi sa'üikai sünain nüntajachin Timnatmüin süpüla süüjünüinjatüin soi tü na'anneetsekalüirua.
Sütüjaa aa'uchi sünain miyo'uichipain Sela chi nüshaleinkai Judá je sünain nnojoyüliain saapünüin nümüin süpüla nu'wayuuseinjatüin shia. Müsüjese'e saakatüin tü süshe'in sünainpü'ükat shiyaawase wayuu oukta eechinrü. Sa'atakalaka wane süshe'in naata sümüin suulia. Shi'itaakalaka wane kuluulu su'upünaanain suulia shiyaawatünüin nütüma chi sa'üikai. Süikkalaakalaka sotpa'a tü wopu chawatkat Timnatmüin yaa so'ulu'u tü pueulokat Enaim.
Shiasa'a nülatapa Judá yalapünaa eere joyotüin Tamar tü na'üikat, wayuuyaa maa'insat shia naa'inru'u süka ko'upünaajanain kuluulu shia.
Sünain nnojolüin nütüjaain saa'u sünain shiain tü na'üikat, nürütkaakalaka sünainmüin sünain maa sümüin: ―Anakaja müleka tainkaale pümaa ―müshi. Süsouktakalaka nümüin: ―¿Kaseerü paapaka tamüin saa'u? ―müsü.
Nüsouktakalaka sümüin: ―Taluwataajeerü pümüin wane kaa'ulachon sa'akajee tü tamü'ünüinkalüirua ―müshi. Sümakalaka nümüin: ―Anakaja'a. Otta, anasü müleka paapüle joolu'u tamüin wane kasa shiyaawaseinjatü tamüin sünain pansaain pünüiki ―müsü.
Nümakalaka: ―¿Kasa wayuu taapeetka pümüin shiyaawaseinjatkat tanüiki? ―müshi. Süsouktakalaka nümüin: ―Anakaja paapüle tamüin tü ejeerüjiakat karaloukta kachetakat punutpünaa oo'ulaka tü puwaraaratsekat ―müsü. Naapa nümüsia sümüin tü süchuntakat. Nüinkaakalaka sümaa. Ipuotkalaka shia.
Ale'ejüsü Tamar shipialu'umüin sünain saakajaain tü kuluulu su'upünaanainjatkat. Sa'atüin süshe'in süchikua shiyaawasekat wayuu oukta eechinrü.
Nüjütünakalaka joo Hira nütüma Judá sünain ni'ikajaain wane kaa'ulachon sümüin tü jietkat je süpüla süle'ejirüinjatüin tü nükorolo naapakat paala sümüin. Otta Hira, nnojotsü nüntüin anain tü jietkat.
Nüsakirakalaka wane wayuuirua kepiasü sulu'u tü pueulokat Enaim: ―¿Jalasü ji'rüin tü wayuu maa'insat joyotapü'ükat sotpa'a wopu? ―müshi. ―Nnojotsü eepü'üin wane wayuu maa'insat yaapünaa yaa, nnojotpü'üsü paalainka oo'ulaka nnojotsü maa'unnaa yaa ―müshii naya nümüin.
Nüle'ejakalaka nünainmüin Judá sünain maa nümüin: ―Nnojotsü tantüin anain tia jietkat. Na wayuu kepiakana cha'aya naküjain tamüin sünain nnojolüin wane wayuu maa'insat cha'aya, nnojotpü'üsü paala je nnojotsü maa'unnaa yaa naashin ―müshi nümüin Judá.
Nümakalaka Judá: ―Saa'u nnojolüin püntüin sünain, too'ulaajeerü tü takorolokot süma'ana. Alü'üjüichipa pia tü kaa'ulakat sümüin, otta nnojotsü shia püpüla. Müleka püle'ejüle püchikua'aya sümaa tü kaa'ulakat chamüin cha'aya, asirajeena na wayuukana waka ―müshi.
Shiasa mapa apünüin kashi, aküjünüsü nümüin Judá sütüma wayuu: “Ipuotsü Tamar, tü pa'üikat, sünainjee wayuuin maa'insat shia saashin wayuu”, münüsü. Otta Judá, süpüla kasalajanainjatüin nütüma sümüin tü saainjalakat, nüjütakalaka na wayuu nümaajanakana sünainmüin tü na'üikat sünain maa namüin: ―Jüta'ülaa shia. Joto jütüma süpüla ouktaa saa'u saainjala ―müshi.
Shiasa'a nantapa chamüin cha'aya, najuittirakalaka shia anooipa'amüin. Otta shiakat, suluwataakalaka wane pütchi nümüin Judá chi sa'üikai sünain maa: “Ipuotsü taya nütüma chi wayuu kakorolokai tü kasa tajapulu'ukat. Anuu tama'ana tü ashajiakat nejeetse oo'ulaka tü nuwaraaratsekat. Anashi püntüle yaamüin, pütüjaaiwa saa'u jaralin kakoroloin shia”, müsü.
Naapapa Judá tü pütchikat sümakat tü na'üikat nümüin, nütüjaaitpa aa'u sünain shiain nükorolo niakai tü süma'anakat. Naashaje'etkalaka naa'in nüle'eru'u sünain maa: “Atak. Tatüjaaitpa aa'u sünain e'rülin wayumüin taya sümüin tü ta'üikat sünain nnojolüin taapüin shia nümüin Sela, chi tachon emülieekai, süpüla nu'wayuuseinjatüin shia. Otta shiakat, saa'inrüin tü anasükat sünain sa'atapajüin nia wainma juya”, müsü naa'in nüle'eru'u Judá. Aluwataashijese'e nia nünüiki süpüla süjütünüinjatüin achiki. Shiasa süchikijee tia, müichimaale'eja'a nnojolüin nia sünainpünaain.
Shiasa'a kettaapa Tamar süpüla kachonwaa, atüjaanüitpa aa'u sünain senkeyuuinjatüin süchonnii.
Je wanaa sümaa su'ttüin sünain jemeyulaa namaa na süchonniikana, chi wane'e, nujuittirüin nütünachon palajana. Saapaakalaka tü nütünachonkot tü wayuu eemeijütkat sünain shijittaain wane jiitpai ishosü sünain tü nütünachonkot sünain maa: “Nia e'irumaaka chii”.
Otta chi jo'uukai, nikeroje'etkalaka tü nütünachonkot süchikua. Niaka'a ojuittüin chi wane nuwalachonkai palajana. Sümakalaka joo tü eemeijütkat: “Nia chi eirujuikai wopu”. Je sükajee tia, e'itaanüsü nünülia Fares nümünüin.
Nujuittakalaka joo chi nuwalakai sünain eein tü jiitpai ishokot yaa sünain tü nütünachonkot. E'itaanüsü nünülia Zara nümünüin.
Nüntinnapa José yaamüin yaa Egiptomüin natüma na nüikeyuukana Ismael. Oikkünüshi nia natüma süpüla achepchieeinjachin nümüin wane wayuu yaaje'ewai kanüliashi Potifar. Nia wane ni'ipajai chi sülaülakai Egipto, Faraón münakai. Je müshia Potifar, nia sülaülaka'aya tü waariakat yaaya.
Je José anasü nükuaippa  süka  eein Jehová chi Maleiwakai nümaa. Kepiashi joo nia nipialu'u Potifar chi nülaamainkai yaa Egipto.
Je chi nülaamainkai, nütüjaaichipa aa'u José sümaa eein Jehová nümaa sütüma anain sükuaippa süpüshua tü naa'inrakat.
Je sünainjee tia, talatüichipa chi nülaamainkai nümaa. Laülaashichipa joo nia nütüma sünain aluwatawaa sulu'u tü nipiakat sümaa najapulu'uin süpüshua tü kasa eekat nüma'ana.
Shiasa'a so'u ka'ikat tia ni'itaakat o'u Potifar tü nipiakat najapulu'u José, anaitpa nükuaippa Potifar nütüma Jehová nünainjee José, je tü kasakat eekai eein nüma'ana nipialu'u je maa'aya aka tü nü'ttiakalüirua.
Pansaasü naa'in Potifar nünain José süka anaitpain sükuaippa süpüshua tü nüma'anakat. Nnojolüitpa kasain jülüjüin naa'in Potifar süka najapulu'uitpain José kasa süpüshua. Shia nnojotka ne'e e'itaanüin najapulu'u a'lakaje'eraa tü niküinjatkat chi laamakai. José, nia wane wayuu anashi aa'inchi ma'i.
Shiasa'a so'u wane ka'i, tü nu'wayuusekat chi nülaamainkai müliasü nii'iree José sünain sümüin nümüin: ―Painkaa tamaa.
Oo'ulaka José, niyoukta achikit sünain nüsouktüin sümüin: ―Piirakaa. Chi talaamainkai, nnojoishi ashapataain saa'u tü alatakat yaa nipialu'u süka yaain taya yaaya. Pansaasü naa'in tamaa. Shiaja'aya ni'itaakalaka tajapulu'u süpüshua tü eekat nüma'ana.
Wanaawashi taya nümaa sünain tü aluwatawaakat yaa sulu'u tü miichikat. Taashitpa tapüla süpüshua tü kasakat nütüma. Piaja'a ne'e piakat nnojotka taashin tapüla saa'u nu'wayuusein pia. ¿Jamataalainjachikalaka taya süpüla taa'inrüinjatüin wane kasa eekai mojuin ma'i, wane kaainjalaa nu'upalapünaa Maleiwakai? ―nümakalaka sümüin.
Mayaasüje kojuyatuain sünüiki nümüin shii'iree nainkaain sümaa otta süpüla sümaakuu sümüinjachin nia, ayatüsia niyouktüin achikü tü süchekakat nüpüleerua.
Je so'u wane ka'i, nikerotkalaka José sulu'u tü miichikat süpüla a'yatawaa. Yüütüüisü joo tü miichikat. Nnojotsü joo tü achepchieekalüirua.
Shiasa'a joo nu'wayuuse chi nülaamainkai, saapaakalaka nia süka tü nüshe'inkat sünain sümüin nümüin: ―Painkaa tamaa. Niasa'a joo niakai, nüpattajaakalaka anooipa'amüin sünain nüpütapünaain süpüshi tü nüshe'inkat yaa sajapulu'u.
Je sünainjee nüpütapünaain süpüshi tü nüshe'inkat yaa sajapulu'u nujuittapa anooipa'amüin,
su'waatakalaka joo namüin na achepchieekanairua. Je nantapa sünainmüin, sümakalaka namüin: ―Kaatei, jiirakaa, chi ta'wayuusekai nüntirüin wamüin wane hebreowa'ata. E'rülüichipa wayumüin wamüin. Nürütkaain taya shii'iree nainkaweein tamaa. Ta'waatakalaka emetut.
Je sükajee ta'waatüin, nüpattajaakalaka anooipa'amüin sünain nüpütapünaain tü nüshe'inkat yaa ta'ütpa'a ―sümayaataalakalaka namüin na achepchieekana.
Sünaajaakalaka joo tü nüshe'inkat José nüpüla chi su'wayuusekai.
Ayatüsia süküjüin joo nümüin tü sümakat paala namüin na achepchieekana. Sümakalaka nümüin: ―Chi achepchiee hebreokai püntitkai wamüin, nürütkaain taya shii'iree nütaüjaweein taya.
Ta'waatakalaka emetut. Je wanaa sümaa ta'waatüin, nüpattajaakalaka anooipa'amüin sünain nüpütapünaain tü nüshe'inkat yaa ta'ütpa'a ―sümayaataalakalaka nümüin chi su'wayuusekai.
Aashichijaashi joo chi nülaamainkai José sütüma tü sümakat tü nu'wayuusekat nümüin sünain “Müsü tü naainjakat chi püchepchiakai tamüin” sünain sümüin nümüin.
Je saalin joo tia, e'itaanüichipa joo José sulu'u tü kaatsetkat nütüma chi nülaamainkai eere süsürünnüin tü püreesasükalüirua nütüma Faraón. Je yala yala, yalaichima'ale'e joo nia süttüin sulu'u tü kaatsetkat.
Otta Jehová, eeshi nümaa José sümaa nükaaliijüin nia. Talatüichipa joo chi sülaülashikai tü kaatsetkat nümaa José nütüma Jehová.
Ni'itaain joo najapulu'u José süpüshua tü püreesasükalüirua je süpüshua tü kasa aainjünapü'ükat yala.
Nnojolichipa ashapataain chi sülaülashikai tü kaatsetkat soo'opünaa tü najapulu'ukat José süka ni'itaain Jehová sümaa anain sükuaippa süpüshua tü kasa naainjakat José, süka eein nia nümaa waneepia.
Eetaalakalaka wane wayuu laülaashi naa'u na aapajüliikana nüsüin chi sülaülashikai tü mmakat Egipto, chi Faraón münakai, oo'ulaka wane laülaashi naa'u na aainjüliikana pan nümüin. So'u wane ka'i, kaainjalashii naya nuulia chi Faraónkai. Jashichikalaka nia namüin saaliijee tia.
Nüpüreesajitkalaka joo naya sulu'u tü kaatset chakat nipialu'u chi sülaülashikai tü waariakat eere püreesain José.
Je joo chi sülaülashikai tü waariakat, ni'itaain José süpüla naa'inmajüinjanain na piamashii püreesashiikana. Eesü nakalia sünain püreesain naya.
Je so'u wane ai, a'lapüjaataalashii joo naya wane'ewai nakua. Je wane'ewai sukua tü na'lapüinkat, eesü kapülajatkat.
Je wattachon, wanaa sümaa nüntüin José nanainmüin, niirakaakalaka namüin sümaa naatajatüin no'uuta.
Nüsakitkalaka naya: ―¿Kasa aika jünain, mataasü mojukai ma'i saa'in jo'uuta so'u ka'ikat tüü?
Nasouktakalaka nümüin: ―Eesü wane wa'lapüin, akatsa'a nnojolüin jaralüin aküjüinjatüin wamüin jamalu'ulüin shia. Nümakalaka José namüin: ―¿Nnojoishi niain Maleiwakai aküjüin süchikü lapü? Jüküja tamüin tü jü'lapüinkat. ¿Jamüsü ma'i?
Niasa'a chi laülaashikai naa'u na aapajüliikana nüsüin chi Faraónkai, nüküjakalaka tü nü'lapüinkat nümüin José. Müshi nia: ―Te'rüin ta'lapüinru'u saa'in wane suu'ulia uuwa yaa tamülatu'u.
Eetaalashii naa'in apünüinshii sütünachen sünain. Wanaa sümaa suwü'iraain, kasiijaakalaka saa'in sümaa kachonle'einya shia sümaa je'wejaain shia.
Tajapulujuttaaja'a saa'in tü niitainkat chi Faraónkai. Je taapaakalaka saa'in tü uuwakat. Talirütkalaka saa'in sulu'u tü niitainkat. Je süchikijee, taapakalaka saa'in najapulu'u chi Faraónkai.
Nümakalaka José nümüin: ―Tü pü'lapüinkat, malu'ulu shia mayaa: tü apünüinsükat sütüna wunu'u, apünüin ka'i.
So'u tü apünüinkat ka'i, chi Faraónkai, nüjütirüinjachi achikü pia sulu'ujee tü kaatsetkat sümaa ni'itaweechin pia pi'yataaleru'u püchikua'a. Je süchikijee, ayateechia pia aapajülin tü iitakat najapulu'u chi Faraónkai maa aka paalainka aapajüipü'üin pia nüsüin. Malu'ulu pü'lapüin.
Je pi'rapa sümaa anain pükuaippa, soto paa'in taya. Jaliachon taya püküjaiwa tachikü nümüin chi Faraónkai nüjütiraiwa tachikü sulu'ujee tü kaatsetkat.
Ata'ülüüshire'e taya suumainpa'ajee tü hebreokalüirua. Je yaaya, nnojotsü kasain taainjalain süpüla tekerotinnüinjachin sulu'umüin tü kaatsetkat ―nümakalaka José nümüin.
Je chi laülaashikai naa'u na aainjüliikana pan nümüin chi Faraónkai, süka joo naapüitpain nüküjala José süchikü tü nü'lapüinkat chi laülaashikai naa'u na aapajüliikana nüsüin chi Faraónkai sümaa anainjatüin ma'i nükuaippa, müichipa joo nia nümüin José: ―Je müshia tayakai, te'rüin ta'lapüinru'u saa'in apünüinsü kanaasta kalu'ujasü pan yaa taralo'u.
Eetaalasü saa'in sulu'u tü kanaastakat so'ukot pan süpüshua nümüinjattaala saa'in chi Faraónkai. Je su'nnuwaakalaka aa'in wane wuchiirua sünain ekaa tü pan sulujutkat tü kanaastakat ―müshi joo nia nümüin José.
Nüsouktakalaka José nümüin: ―Tü pü'lapüinkat, malu'ulu shia mayaa: tü apünüinsükat kanaasta apünüin ka'i.
So'u tü apünüinkat ka'i, chi Faraónkai nüshottireechi anutpünaa pia sümaa ni'ite'ereechin pia shi'iru'u wane wunu'u. Je tü wuchiikalüirua, shikeerü tü pi'irukukat ―nümakalaka José nümüin.
Shiasa'a süchikijee apünüin ka'i, ekeraajüshi juya chi Faraónkai. Nimi'ijitkalaka joo saa'u ka'ikat tia napüla napüshua na ni'ipajanakana. Je chi laülaashikai naa'u na aapajüliikana nüsüin oo'ulaka chi laülaashikai naa'u na aainjüliikana pan nümüin, najütinnakalaka achikü nütüma sulu'ujee tü kaatsetkat süpüla nee'iyatünüinjanain no'upala na ni'ipajanakana.
Ni'itaaichipa joo chi laülaashikai naa'u na aapajüliikana nüsüin nüchukua'a ni'yataaleru'u sünain aapajülii tü iitakat nümüin.
Otta müshia chi laülaashikai naa'u na aainjüliikana pan nümüin, nüshottira anutpünaachi sümaa ni'ite'erüin nia shi'iru'u wane wunu'u. Eitataayai saa'in tü nümakat paala José namüin.
Otta chi laülaashikai naa'u na aapajüliikana nüsüin chi Faraónkai, eetaayai ne'e sotüin naa'in José.
Sülatataalakalaka piama juya. Shiasa'a so'u wane ka'i, a'lapüjaataalashi chi Faraónkai. Eejeittaa nia sha'watataain nü'lapüinru'u sotpa'a tü süchikat Nilo.
Ni'rakalaka saa'in akaratshisü paa'a anapüisü ma'i sümaa kaüspülijüin saa'in eeweenuwaain shirokujee tü süchikat sünain ekajawaa süpa'amüin tü wüitüshiikat.
Otta müsia süchiiruajee, sujuinnuwaakalaka saa'in waneeirua akaratshisü paa'a mojujasü ma'i sümaa aürülajüin ma'i saa'in shirokujee tü süchikat. Süsha'waajaakalaka aa'in sa'ato'ujee tü waneeirua sotpa'a tü süchikat.
Je tü paa'akalüirua mojujasükat sümaa aürülajüin, shimiratkalaka saa'in tü paa'a anapüisükalüirua sümaa kaüspülijüin. Nüchijiraakalaka joo sünainmüin tü nü'lapüinkat.
Nütunkataalakalaka joo nüchukua'aya. Eetaalakalaka joo wane nü'lapüinya'asa. Ni'rataalain saa'in wane süsa'a “trigo” sümaa akaratshisü shikiiwajuna. Anapüisü ma'i tü so'ukot je kettaasü süpüla ashannaa.
Otta müsia süchiiruajee, shii'iyalaakalaka saa'in joo wane süsa'aya sümaa akaratshisü shikiiwajuna ma'ülü'üjasat so'u sümaa julüin saa'in sütüma tü jouktaikat.
Je tü akaratshisü shikiiwajuna ma'ülü'üjasatkat o'u, shimiralüin saa'in tü akaratshisü shikiiwajuna ka'ülü'üjasükat o'u. Achijiraashi joo chi Faraónkai sünainmüin tü nü'lapüinkalüya'asa sünain müin naa'in nüle'eru'u: “Lapüja'a ne'e”.
Shiasa'a mapa ja'ipa ka'ikat, jiwa'atüsü naa'in chi Faraónkai saaliijee tü nü'lapüinkat. Neenajitkalaka süpüshua tü oo'ulakütkalüirua yala Egipto je tüirua atüjaasükalüirua saa'u kasa süpüshua sünain nüküjüin süchikü tü nü'lapüinkat namüinrua. Akatsa'a isain joo nachikü nayaawatüin jamalu'ulüin tü nü'lapüinkat.
Niasa'a joo chi laülaashikai naa'u na aapajüliikana nüsüin chi Faraónkai, nümakalaka nümüin: ―Sototooitpaja'a joo taa'in wane taainjala so'u ka'ikat tüü.
Tayakai oo'ulaka chi laülaashikai naa'u na aainjüliikana pan pümüin, püpüreesajirüin paala sulu'u tü kaatset chakat nipialu'u chi sülaülashikai tü waariakat saaliijee jashichin pia wamüin.
So'u wane ai, a'lapüjaashii waya je wane'ewai sukua tü wa'lapüinkat eesü kapülajatkat.
Eejachikalaka wamaa wane hebreo jima'aiyü'iya, nüchepchia chi sülaülakai tü waariakat. Niakalaka ayaawatüin sünain jamalu'ulüin tü wa'lapüinkat.
Eitüsütaayai joo saa'in tü nümakat wamüin paala, ayatüsüja'a alatüin wamüin tü nümakat wamüin sümaa tale'ejinnataain tachikua sulu'umüin ta'yataale, je chi wane'e, ayatüin nu'utinnüin aa'in.
Nuluwataakalaka chi Faraónkai süpüla niyu'nnamaatüinjachin José sulu'ujee tü kaatsetkat. Nüüjirataakalaka José nu'wala sümaa nu'wanajaain nüshe'in. Je süchikijee, nüntakalaka eemüin chi Faraónkai.
Nümakalaka joo chi Faraónkai nümüin José: ―Eesüle'e wane ta'lapüin. Akatsa'a joo nnojolüin jaralüin ayaawatüin jamalu'ulüin shia. Taapa achikichi pia sümaa tütüin pia süpüla ayaawataa lapü ―nümakalaka nümüin.
Nüsouktakalaka joo José nümüin chi Faraónkai: ―Tayakai nnojo. Nia Maleiwakai aküjeechika süchikü sünain jamalu'ulüin tü pü'lapüinkat.
Nüküjakalaka joo chi Faraónkai süchiki tü nü'lapüinkat: ―Eejeittaa taya sha'watataain aa'in ta'lapüinru'u sotpa'a tü süchikat Nilo.
Te'rakalaka saa'in akaratshisü paa'a anapüisü ma'i sümaa kaüspülijüin saa'in eeweenuwaain shirokujee tü süchikat sünain ekajawaa süpa'amüin tü wüitüshiikat.
Otta müsia süchiiruajee, sujuinnuwaakalaka saa'in waneeirua akaratshisü paa'a mojujasü ma'i sümaa aürülajüin ma'i saa'in shirokujee tü süchikat. Nnojoyülia te'rüin kasa eekai müin aka tia sulu'u tü mmakat Egipto.
Shiasa'a tü paa'a aürütsükat ma'i, shimiratkalaka saa'in tü paa'a kaüsüsükalüirua.
Ayatüsia ne'e maa akaajüle aürülüin süchikijee shiküitpain tü wane paa'a kaüsüsükalüirua. Müsü tü ta'lapüinkat. Tachijiraakalaka so'umüin tia.
“Ta'lapüjaakalaka joo tachikua'aya. Te'rakalaka saa'in wane süsa'a ‘trigo’ sümaa akaratshisü shikiiwajuna. Anapüisü ma'i tü so'ukot je kettaasü süpüla ashannaa.
Otta müsia süchiiruajee, te'rakalaka saa'in joo wane süsa'aya sümaa akaratshisü shikiiwajuna ma'ülü'üjasat o'u sümaa julüin saa'in sütüma tü jouktaikat.
Je tü akaratshisü shikiiwajuna ma'ülü'üjasatkat o'u, shimiralüin saa'in tü akaratshisü shikiiwajuna ka'ülü'üjasükat o'u. Müsü tü ta'lapüin taküjüitpakat namüin na oo'ulaküliikana yaaya Egipto, otta isasü nachiki nayaawatüin saa'u jamalu'ulüin shia”.
Nüsouktakalaka joo José nümüin: ―Tü piamasükat lapü, wanaawasü kapülajatkat. Nii'iyatüin Maleiwakai pümüin tü naa'inrüinjatkat.
Müshi taya tachikua, tü piamasükat lapü, wanaawasü kapülajatkat. Tü akaratshisü paa'a anapüisükat ma'i je tü akaratshisü shikiiwajuna “trigo” ka'ülü'üjasükat, akaratshi juya.
Oo'ulaka müsia tü akaratshisü paa'a mojujasükat ma'i sümaa aürülajüin ma'i, tü ojuinnuwaakat süchiiruajee tü anapüisükat, akaratshinjatü juya sünain  jouktale'olüinjatüin. Müsia aka tü akaratshisü shikiiwajuna “trigo” ma'ülü'üjasatkat sümaa julüin saa'in sütüma tü jouktaikat, akaratshinjatü juya sünain jouktale'olüinjatüin. Müsü tü kapülajatkat tü pü'lapüinkat.
“Maa aka tü tamayütkat pümüin sünain nii'iyatüin Maleiwa pümüin tü naa'inrüinjatkat.
Eeinjatüle'e akaratshi juya sünain joulüinjatüin ma'i emiraa sainküin tü mmakat yaa sulu'u Egipto.
Oo'ulaka müsia süchikijee tia, anteerüle'e akaratshi juya sünain jouktale'olüinjatüin je sünain alinjatüin ma'i jamü. Aja'tteerüle'e süpüshua tü joutkat yaa sulu'u tü mmakat Egipto. Jarattaayai soteerüin aa'in tü joutpü'ükat paala sulu'u Egipto süka alinjatüin ma'i tü jamükat.
Pü'lapüinsü tü lapükat piantua süka pansaatüjüliain shia nütüma Maleiwakai süpüla naa'inramaatüinjatüin shia.
“Je joo müinma shia, shia anaka alu'u müleka püchajaale wane wayuu eekai kekiin ma'i süpüla kasa süpüshua süpüla pi'itaain nia sülaülain tü mmakat yaa Egipto.
Je anasü kalaülajanale pütüma wane'ewai sukua tü mmakat yaa Egipto süpüla nakotchijirüin so'u pünajüt su'unnaa tü akaratshi juya anasükat. Sünainjee ja'raisü toleeka so'u, aapüneerü waneesia nümüin chi Faraónkai. Anaajaanawalinjatü tü so'ukot sulu'u wane pueuloirua aneekajuushikat nütüma chi Faraónkai. Je tü so'ukot pünajüt aapaaushikat, ayateerü anaajaanüin süpüla suikkünüinjatüin sümüin tü wayuukolüirua so'u tü akaratshi juya aikat o'u jamü sümüin suulia jamüsirüin”.
Anajataitpa joo saa'in tü nüküjalakat José nümüin chi Faraónkai je namüin na ni'ipajanakana.
Müichipa joo nia namüin: ―¿Jaleechipaja'a wantüin anain wane wayuu eekai müin aka chii, eekai naa'inmaajachin Maleiwa?
Müshi joo nia nümüin José: ―Nnojoire jalain wane wayuu eekai müin aka pia, eekai kekiin sümaa pülashin süka aleinjachinja'a pia nütüma Maleiwa nütüje'etkalaka pia saa'u tüü süpüshua'ale'e.
Pieechi aluwataaka sulu'u tepia. Je tü wayuukalüirua yaakat sulu'u, jüüjüweerü pümüin sünain tü puluwataweetkalü anain sulu'u ayatüinjachinja'a taya laülaain puulia süka tayain sülaülain tü mmakat Egipto.
Je joolu'u te'itaain pajapulu'u süpüshua tü mmakat Egipto ―nümakalaka chi Faraónkai nümüin José.
Naakatüinjese'e Faraónkai sünainjee najapü wane süttiija ejeerüjia karaloukta. Ni'itaakalaka shia sünain najapü José. Na'ane'etkalaka nia wane ashe'inyüü anasü ma'i je wane kakuuna ooro.
No'ote'etkalaka nia sulu'u tü kareeta ne'ejenakat chi sülaülashikai süpüshua tü ni'ipajatkalüirua. Je na wayuukanairua eejanakana nümaa José, a'waatüshii ma'i naya sünain maa: “Jüsünnaa nüpüleerua”. Sümaa tia, chi Faraónkai, ni'itaaitpa süpüshua tü mmakat Egipto najapulu'u José.
Nümüshi joo nia: ―Mayaashije tayain sülaülashin tü mmakat Egipto, aluwataainjachia ne'e pia te'ipajee. Je tü wayuukalüirua yaa Egipto, jüüjüweerü pümüin süpüshua'ale'eya.
Ni'itaaitpa joo wane anüliee Egiptoje'ewat nünain José: Zafnat-paneasüin. Ka'wayuuseichipa joo nia nütüma, wane jierü kanüliasü Asenat tü nüchonkot Potifera, chajachikai On, chi wane sacerdote Egiptoje'ewaikai. Sülaülaichipa joo José Egipto nütüma chi Faraónkai.
Apünüin shikii juya nuuyase José wanaa sümaa nu'ttüin sünain a'yatawaa nümüin chi Faraónkai. So'u tia, ajuittüshi joo nia nüma'anajee chi Faraónkai sünain  awaralijawaa sainküin mmakat Egipto süpüla ni'raajüinjatüin shia süpüshua.
Jouluitpa joo pünajüt süma'inru'u tü akaratshikat juya süka jouluitpain juya sainküin mmakat.
Nükotchijirüin José so'u tü pünajütkalüirua süma'inru'u tü akaratshi juya anasükat. Nünaaje'etkalaka shia sulu'u wane'ewai sukua tü pueulokalüirua eekai eein pünajüt sü'ünnaa.
Eemaataka'a shiichiraain joo tü so'ukot pünajüt süka wattain ma'i saalin, mataasü aka saa'in jasai sotpünaa palaa. Oo'ulaaichipa José suulia ayaawajiraa shia süka wainmain.
Je süpülapünaa joo süntüin tü akaratshikat juya jouktale'olüinjatkalü o'u, kachonshi José sümüin Asenat. Piamasü nüchooin sümüin.
Chi palajachikai jemein, Manasés nünülia nütüma José. Müshi nia: “Nünüliataitpaja'a tü anülieekat saa'u motüitpain taa'in nütüma Maleiwakai süpüshua tü tamülialakat je süpüshua tü takuaippapü'ükat cha'aya nuumainru'u chi tashikai”, müshi.
Je chi chiiruajachikai, kanüliaichipa nia Efraínsüin nütüma. Müshi nia: “Nünüliataitpaja'a tü anülieekat saa'u kachooinchipain taya nütüma Maleiwakai yaa sulu'u tü mmakat eejachire talatirüin tamüliala”.
Alatüitpa joolu'u tü akaratshikat juya joutkat o'u paala so'u pünajüt sulu'u Egipto.
Je o'ttüitpa joolu'u tü akaratshikat juya sünain jouktale'olüin. Eitüsütaayai saa'in tü nümakat paala José. Aijeerü jamükat sainküin mmakat süpüshua'ale'e. Shiaja'a ne'e Egipto nnojoleetka alu'u jamü süka kottüitpain wainma so'u pünajüt nütüma José.
Süntapa jamü shipialu'u tü wayuukolüirua sainküin tü mmakat Egipto, su'unakalaka sünain achajawaa eküülü eemüin chi Faraónkai. Niasa'a chi Faraónkai, nümakalaka namüin: “Ju'una nünainmüin José. Jaa'inra tü nümakat jümüin”. Je José, nujutalirüin so'u süpüshua tü miichikalüirua eere sünaajaanüin paala wainma so'u pünajüt süpüla süikkünüinjatüin sümüin tü wayuukalüirua Egiptoje'ewatkalüirua.
Antapaatasüjese'e tü wayuu sulu'ujeejatkat waneeirua mma süpüshua'ale'e sünain ayalajaa eküülü nüma'anamüin José süka alin ma'i jamü sainküin mmakat süpüshua.
Je Jacob, sulu'u tü mmakat Canaán, süka alin jamü namüin, wanaa sümaa naapüin süchikü sünain eein eküülü cha'aya Egipto, müshi joo nia namüin na nüchooinkana: ―¿Jamüshii jia nnojotka'a jüchajaain süchiki tü weküinjatkat?
Münüsüle'e tamüin: “Eesü eküülü Egipto”. Ju'unapa chamüin sünain ayalajaa tü weküinjatkat suulia ouktajüin waya sütüma jamü.
Nayasa'a na polooshiikana nuwalayuu José, o'unüshii naya Egiptomüin sünain ayalajaa eküülü.
Jacob, nnojoishi nüjüteein Benjamín, chi nimüliakai José, namaa suulia sülanüin wane mojukalü akuaippa nümüin sulu'upünaa wopu.
Nayakalaka o'unüin na wane nüchooinkana. Otta waneeinnua wayuu sulu'ujeejanakana tü mmakat Canaán, o'unüshii naya Egiptomü'inya, süka alin ma'i tü jamükat sainküin tü mmakat Canaán.
Je nantapa na nüchooinkana Jacob Egiptomüin, no'unamaatakalaka nünainmüin José, chi laülaakai sulu'u tü mmakat Egipto, süka niain oikküin so'u pünajüt sümüin tü wayuukalüirua süpüshua. Nantapa na nuwalayuukana José nünainmüin, nejepülaakalaka nümülatu'umüin sümaa ne'itaaleein ne'ipo'u sünain mmakat shiyaawase kojutüin nia natüma.
Niyaawatatüjüli'iya naya ni'raiwa'aya. Nnojoliyaashii ni'raajüin naya. Nüsakitkalaka naya sümaa müin üttayaakai naa'in sünain asakiraa. Müshi nia: ―¿Jaleje'ewalii jia? Asouktüshii joo naya nümüin: ―Chaje'ewalii waya Canaánjee. Antüshii waya süpüla ayalajaa eküülü ―namakalaka.
Mayaashije niyaawatüin na nuwalayuukana, nnojoishi nia nayaawatüin.
Sotüitpa joo naa'in José tü nü'lapüinkat paala sümaiwa naa'u nayakana. Nümakalaka namüin: ―Je jiakana, ajayajüshii ne'e jia tü mma eekai matsüin saa'in ji'rüin yaaya.
Nasouktakalaka: ―Laülaashikalee, nnojoishii waya ajayajüshiin. Wayuu anamia waya. Antüshii ne'e waya sünain ayalajaa eküülü. Pashijiraashii waya wapüshua.
Asouktüshi joo José namüin: ―Ja'alain ne'e. Tü jaa'inrakat yaa, ajayajüshii ne'e jia tü mma eekai matsüin saa'in ji'rüin yaaya.
Nasouktakalaka nachikua: ―Wayakana poloo piammüin sümaa pawalaawain waya, pashijiraashii. Kepiashii waya cha'aya sulu'u tü mmakat Canaán. Chi emülieekai, makatüshi nümaa chi washikai cha'aya Canaán. Oo'ulaka müshia chi wane'e, amülouishi, ouktataashi eera nia.
Asouktüshi joo José namüin nüchukua: ―Icheshi taya sünain wayuuin ajayajülii jia saa'in tamüin.
Too'ulaküinja'a paala jia müleka shiimainre tü jümakat tamüin. Juluwataa waneeshia ju'uluku sünain asaajaa chi jimüliakai je na waneeirua makateena püreesain yaaya. Shiimain tü tamakat jümüin sümaa nnojoleenain jujuittüin yaajee yaa süpülaleeja'a niapa antüin chi jimüliakai. Müleka nnojorüle jaa'inrüin tamüin tü taluwataakat anain jia, wayuuja'a mata ajayajüshii jia.
Naa'inreein joolu'u José wane kasa wane'eya sümüin. Nüpüreesajireein naya napüshua so'u apünüin ka'i. Nuu'ulakakalaka tia.
Shiasa'a shikeraajapa tü apünüinkat ka'i, müshi nia namüin: ―Mmotshiree taya neema chi Maleiwakai. Taasheena jia müleka jaa'inrüle tü tamakat jümüin joolu'u.
Müleka wayuule anamia jia, juu'ulaa waneeshia chi juwalakai sulu'u tü kaatsetkat eejanakai jia püreesain. Je na waneeirua, o'uneena sünain e'ikajawaa tü eküütkat shikaiwa jüpüshi suulia jamüsirajüin.
Je jüntirapa tamüin chi jimüliakai, tatüjaweerü aa'u sünain shiimüin jünüiki je nnojoleena to'utirüin aa'in jia. ―Waa'inreerü tia ―nasouktakalaka nümüin.
Aashajaajiraashii joolu'u naya: ―Shiimainja'aya wawalaajüin joolu'u tü mojuin ma'i tü waa'inrakat nümüin chi wawalakai. Wanaa sümaa we'rüin nia sümaa nümüliala, wanaa sümaa nuchuntaain waya naa'inyaka shii'iree aleein nia wapüla, nnojoishii waya jaa müin nümüin. Shiaja'aya makalaka süntüin tü kasachikü wamüin joolu'u.
Nümataalakalaka joo Rubén: ―Tamatüjüli'iya jia  paala: “Kettiichia chi jima'aikai”. Je jia, nnojoishii jaa müin tamüin. Achekakalaja'aya wawalaajüinjatüin saa'u wasirüin nia süpüla ouktajachin nia.
Nnojoliyaasü niyaawatüin aa'u José naajüin tü naashajaalakat süka kache'epü'üjanain nia ne'ipajee.
Asünnaashi José  noulia  mamüin  aka  türa.  Ni'yalajakalaka sütüma tü naashajaalakat. Je süchikijee, nüle'ejakalaka nanainmüin sünain naashajaain namaa nüchukua. Nüta'ülitkalaka Simeón na'akajee sümaa ni'ite'erüle'ein nia sulu'umüin kaatsetkat.
Nipirajirüitpa joo José tü natoleekasekat so'u pünajüt. Je nüle'ejirüin najuuna wane'ewai sukua tü nanneetsekat. Ni'ite'erüin shia sulu'u wane'ewai sukua tü natoleekasekat sümaa naapirüin tü nemiajatkat wopulu'u. Ayatüsüja'a aa'innüin tia namüin.
Napaalaajaakalaka tü nachisekat saa'u tü napüliisekat. No'unakalaka.
Wanaa sümaa nantüin sulu'umüin tü mmakat eeinjanale naya natunkapünaain, nüsatakalaka nütoleekase waneeshia na'akajee nayakana süpüla nikirüinjatüin tü nüpüliisekat. Ni'rakalaka tü nünneetsekat sümaa eein shia shi'ipo'ujee tü toleekakat.
Nümakalaka namüin na nuwalayuukana: ―Jiirakaa. Ale'ejinnüsü tanneetse tamüin süchukua yaa sulu'u tü tatoleekasekat. Ainkuusü naa'in joolu'u nayakana napüshua'ale. Mojuitpa naa'in joolu'u sütüma tia. Majiraashii naya sümaa mmoluu: ―¿Kasakai naainjaka Maleiwakai wamüin?
Wanaa sümaa nantüin eemüin chi nashikai sulu'u tü mmakat Canaán, naküjüin nümüin süchikü süpüshua tü alatakat namüin sümaa namüin nümüin:
―Chi wayuu sülaülakai tia mmakat, aashajaashi nia wamüin sümaa üttüin naa'in woo'omüin sümaa nülirajüin waya sümaa ajayajüshiin waya chamüin nuumainru'umüin.
Akaisa'a wamüin nia: “Wayakana, wayuu anamia. Nnojoishii waya ajayajüshiin.
Poloo piammüin waya sümaa pawalaawain, pashijiraashii. Chi wane'e, ouktüshi je chi emülieekai, makatüshi nümaa chi washikai cha'aya sulu'u tü mmakat Canaán”.
“Je chi wayuukai sülaülakai tia mmakat, müshi wamüin: ‘Too'ulaküinja'a paala jia müleka shiimainre wayuuin anamia jia: Juu'ulaa waneeshia chi juwalakai yaa tamaa. Je na waneeirua, no'una sünain e'ikajawaa tü eküütkat shikaiwa jüpüshi suulia jamüsirajüin.
Je süchikijee, jüntira tamüin chi jimüliakai süpüla tatüjaain jaa'u sünain nnojoliin wayuuin ajayajülii jia alu'ujasa wayuuin anamia ne'e. Eekaija'a too'ulaweechin chi wane juwalakai oo'ulaka jiakana yaa sulu'upünaa tü mmakat’ ”.
Wanaa sümaa najünaajüinjanain tü natoleekasekat, eejatkalaka tü wo'otcheinkalüirua sümaajatkat tü nanneetsekalüirua sulu'u wane'ewai sukua tü natoleekasekat. Ainkuusü ma'i naa'inrua otta chi nashikai ne'rapa tü nanneetsekat.
Niasa'a joo Jacob, nümüshii naya: ―Aisha'ajaa jiaja'a. Aja'ttüinapa tachooin tama'anajee jütüma. Ouktüichipa José. Amülouichipa joo Simeón. Je joolu'u jümaweeshi Benjamín tama'anajee. Ashutakatche ma'i taa'u tü mojaakalü akuaippa.
Niasa'a joo Rubén, müshi nümüin chi nüshikai: ―Puu'ulaa Benjamín tapüla. Taa'inmajeechi nia. Tale'ejireechi nia nüchukua pümüin. Je müleka nnojorüle tale'ejirüin nüchukua pümüin, eeshiija'a süpüla pu'utüin naa'in na piamashiikana tachooin.
Asouktüshi joo Jacob nüchukua namüin: ―Chi tachonkai, nnojoleechi o'unüin jümaa. Niaja'a ne'e apütaaka, niakai nümüiwa süka ouktüin José. Laülaaichi taya. Sülatale'ere wane mojaa akuaippa nümüin chi tachonkai sulu'upünaa wopu, shiimüin sünain oukteechin taya sütüma tü mojaakalü aa'in. Jiaja'a kasitka nia sükajee tia.
Koo'omüinsü ma'i tü jamükat sulu'u tü mmakat Canaán.
Je mapa, saja'ttapa noulia tü eküülü nantiralakat paala chajee Egipto, müshi Jacob namüin na nüchonniikana: ―Ju'una jüchukua jiyalajaiwa mojuko müsü eküülü wayaalu'u.
Nüsouktakalaka joo Judá nümüin: ―Müshi chi wayuukai paala wamüin sünain jashichin nia: “Müleka nnojorüle jüntirüin tamüin chi jimüliakai, nnojo jüle'ejüin tama'anamüin piantua”.
Akaaja'a müleka püjütüle nia wamaa, o'uneenainja'a waya sünain ayalajaa eküülü pümüin.
Otta müleka nnojorüle püjütüin nia wamaa, nnojoleena waya o'unüin sükaja'a nümüin chi wayuukai wamüin: “Nnojoleena jia antüin tama'anamüin piantua müleka nnojoire jümaain chi jimüliakai” ―nümakalaka Judá nümüin chi nüshikai.
Nümakalaka Jacob namüin: ―¿Jamüshiikai jia jüküjakalaka nümüin chi wayuukai sümaa eein wane juwala süpüla mojuinjatüin taa'in sütüma makat aka tia?
Nasouktakalaka joo nayakana napüshua: ―Nüsakirüin ma'i waya chi wayuukai sünain wapüshi otta wanain wayakanaya. “¿Katayüli'i no'u chi jüshikai? ¿Eeshi wane juwala?”, müshi nia wamüin. Wasouktakalaka ne'e ni'ipajee. ¿Watüjaakalaka ma'i joo naa'u sünain “Jüntira tamüin chi jimüliakai”  nümüinjachin  wamüin  sükajee tia?
Achuntüshi joo Judá nümüin chi nüshikai nüchukua: ―Püjüta chi jima'aikai tamaa eekaije'e wo'unamaateenain suulia ouktajüin waya sütüma jamü.
Shiimüinshaata sünain taa'inmajeechin nia. Akaaja'a müleka sülatüle mojukalü akuaippa nümüin sulu'upünaa wopu, naaja'a takuaippa pütüma. Müleka nnojoire tale'ejirüin nia pümüin nüchukua, tayaja'a kasitka nia waneepia.
Aisha'ajaa pia taataa. Müleka wo'unatüjüliinkaleje'e, nnojoliire koulain waya, piantuairüje'e wakua chajee.
Nüsouktakalaka chi nashikai namüin: ―¿Jamüsa'a?  Naale joo jamüinjatüin sükuaippa tatüma. Shia mata jaa'inra tüü: kokoloin jümata sulu'u tü jütoleekasekat, kasa anasü atpajuushikat wuna'ainküinjee, makat aka mapa je süjü wunu'u tü jemetayuukalü eejuu, otta müsia “bálsamo” je “mirra”, je  tü  süchonkalüirua wunu'u kanüliakalüirua “nuez” je “almendra”.
Oo'ulaka müsia kojuyale'eya jülü'üjüin tü neetkat süpüla jiyalajia tü eküütkat je süpüla jüle'ejiria tü neetkat eejatkalüinka antüin yaamüin süchukua sulu'u tü toleekakalüirua. Kama'asüche maa'uwaataale ne'e eera shia.
“Anii chi juwalakai, ju'una jümataka'a jünalaaiwa nümüin chia wayuukai.
Je chi Maleiwa Pülashikai, kasataalejese nümüliajüin jia sünain nüjütüin nüchikü Simeón chi juwalakai je süpüla nnojolüin jamajachin nümüin Benjamín. Je müleka amülouireje'e na tachooinkana, ¿jamüinjatpa'a tatüma shia?”
Nayasa'a na nüchooinkana Jacob, yapajaashii naya. Naapaain tü nakoloinjatkat je tü neetkat, je namaashi Benjamín. O'unamaatüshii naya Egiptomüin. Nantakalaka eemüin José.
Niasa'a José, ni'rapa Benjamín namaa nayakana, müshi nümüin chi aluwataashikai sulu'u tü nipiakat: “Wayuukana naa, eküinjana tamaa joolu'u kale'o. Pümaa naya tepialu'umüin. Pu'utira saa'in wane paa'a je pü'lakaje'erale'eya shia”.
Ayatakalaja'aya aa'innüin nümüin José tü nümakat nümüin chi aluwataashikai sulu'u tü nipiakat. Nümaashiija'a na wayuukana nipialu'umüin José.
Je nayakana, ainkuusü ma'i naa'in süka namaanüin nipialu'umüin José. Namajiraakalaka: “¿Jamüinjana cheje joo eera waya wantinnakalaka yaamüin? Ata'ünnajanataaka eera waya saa'u tü neetkat eite'ennakalüinka so'u yaajeejanain waya. Achepchieeinjanataakaja'a joo eera waya sümaa saapaanüinjatüin tü wapüliisekalüirua”.
Shiasa'a joo nantapa yaa so'ulu'umüin tü nipiakat José, namakalaka nümüin chi aluwataashikai:
―Piirakaa, wa'lee. Antüshiinka waya yaamüin sünain ayalajaa eküülü.
Oo'ulaka wale'ejapa woumainpa'amüin, wanaa sümaa watunkapünaain, wajutatkalaka tü watoleekasekalüirua. Eejatkalaka tü wanneetsekalüirua süpüshua shi'ipo'ujee wane'ewai sukua tü watoleekasekalüirua, tü süliajatüyaakat paala tü eküütkat. Anuukalaka joo shia walü'üjüin süpüla weite'erajatüin jümüin süchukua.
Je müsia anu'uya walü'üjüin soo'omüin neerü süpüla ayalajaa eküülüyaasa'a. Akatsa'a nnojolüin watüjaain aa'u jaralüin ke'itaalain tü neetkat sulu'umüin tü watoleekasekalüirua.
Nüsouktakalaka joo chi aluwataashikai: ―Jimata jia. Nnojo mmolüin jia. Nia eera chi jümaleiwasekai oo'ulaka nümaleiwase chi jüshikai e'itaaka eera tü neetkat sulu'u tü jütoleekasekat. Aapünüsüsa'a tamüin tia neetkat. Niasa'a joo chi aluwataashikai, niyu'tkalaka Simeón nanainmüin sulu'ujee tü miichikat.
Nekerotkalaka joolu'u napüshua. Naapakalaka wüin namüin süpüla no'lojooinjatüin tü noo'uikalüirua je ekinnüsü joo tü napüliisekalüirua.
Natüjaatüjülia aa'u sünain neküinjanain yala. Yapajüsüjese'e natüma tü nasülajüinjatkat nümüin José süpülapünaa nüntüin kale'o ka'ikat.
Shiasa'a nüntapa José nipialu'umüin, naapakalaka nümüin tü kasa nasülajüinjatkat. Nejepinnajaakalaka nümülatu'umüin shiyaawase kojutüin nia natüma.
Asakinnüshii joo naya nütüma José sünain nümüin namüin: ―¿Anayaashiije jia? ¿Jama chi laülaakai jüshikai jüküjakaliinka achikü tamüin? ¿Anayaashije nia? ¿Katayü'iya o'u?
Nasouktakalaka nayakana: ―Chi washikai, icha'aya. Anashi. Katayü'iya o'u. Nejepinnajaakalaka nachikua nümülatu'umüin.
Niasa'a José, ni'rapa Benjamín chi nimüliakai, süchonkai tü niikat, nümakalaka namüin: ―Nia jimüliakai chii, jüküjakaliinka achikü tamüin, ¿aashi müin? ―müshi nia namüin. Nümakalaka joolu'u nümüin Benjamín: ―Tacheküin süpüleerua anainjatüin pükuaippa nütüma Maleiwakai, tachee.
Naa'inpünaaleekalaka ma'i naa'in süka ni'rüin chi nimüliakai. Je süka ni'yalajeein aa'in, nu'unakalaka nama'anajee sünain ekeroloo sulu'umüin tü nütunkülekat. Ni'yalajakalaka yalamüin.
Je nojoloopa suulia tü a'yalajaakat, nu'lojookalaka nu'upünaa. Nujuittakalaka nüchukua nanainmüin na nuwalayuukana sünain maa nümüin chi aluwataashikai: ―Juttanaja jümaala tü eküütkat.
Shi'itaanakalaka tü niküinkat José naata sümüiwa. Oo'ulaka neküin na nuwalayuukana, naata sümüiwa. Oo'ulaka neküin na Egiptoje'ewaliikana ekapü'ükana nipialu'u José, naata sümüiwa süka nalerajüin ekawaa namaa na hebreokana.
Je sünain naikkale'ennüin na nuwalayuukana José ni'ipo'ujee, aikkale'ennüshi palajana chi epayaakai nünainmüinre'e chi emülieekai sünain lotüin sükuaippa. Ponokalaka ma'i naa'in sükajee tia. Eirakaajirawa'ain müshii sümaa namajiraain: “¿Jamakuaippat cheje eera watüjaanaka aa'u?”
Ni'ikaje'etkalaka José süpüshi tü niküinkat namüin na nuwalayuukana. Otta ja'raitua ma'i tü eküülü aapünakat nümüin Benjamín nouliale'eya na waneeirua. Nasaakalaka nümaa José sünain talatüin ma'i naa'in.
Je süchikijee süpüshua tüü, naashajaakalaka José nümaa chi aluwataashikai sulu'u tü nipiakat sünain maa nümüin: ―Pipiraja so'u pünajüt natoleekase na wayuukana eepünaale wanaakat sümaa. Otta piakai, pi'itaa wane'ewai sukua tü neerü aapünakat natüma shi'ipo'ujee wane'ewai sukua tü natoleekasekat.
Je pi'itaajeerü tü teitain pülaatakat shi'ipo'ujee nütoleekase chi emülieekai. Kotta pütüma sümaa tü neetkat. Oo'ulaka chi aluwataashikai, naa'inrüinja'aya tü nümakat José nümüin.
Je wanaa sümaa suwaralajaain ka'ikat, nüjütakalaka José na nuwalayuukana. No'unakalaka sümaa napüliiseirua.
Je najuittapa sulu'ujee tü pueulokat, nnojoliiwa'aya wattain ma'i naya, nüjütakalaka José chi aluwataashikai nachiirua sünain maa nümüin: ―Puushikajaa nachiirua na wayuukana je pümaa namüin eemüinre naya püsa'wajüin: “¿Jamüinjanakai jia? Mojukalaka ma'i tü jaa'inrakat wamüin sümaa anain ma'i tü waa'inrakat jümüin. ¿Jamüinjatü ju'luwajakalaka niitain chi talaamainkai?
¿Nnojotsü jütüjaain aa'u sünain shiain nüsiain je nuu'ulakiain? Mojushaatasü ma'i tü jaa'inrakat”.
Je wanaa sümaa nüsa'wajüin naya, ayatüsüja'aya nümüin tia pütchikat namüin.
Nasouktakalaka nayakana: ―¿Jamüshikai pia, wa'lee, makalaka pünüiki wamüin? Eetaayai ne'e waa'inrüirüin kasa eekai müin aka tia.
Aashin wale'ejaayain chajee Canaánjee sünain ale'ejiraa tü neetkalüirua wantakalüinka anain shi'ipo'ujee tü watoleekasekalüirua. ¿Jamüinjanataalakalaka joo waya süpüla wa'luwajüinjanataalain joo pülaata je ooro nipialu'ujee chi pülaamainkai?
Müleka püntüle sünain tü iitakat nama'ana wo'uluku, anakaja pu'utirüle naa'in chi kama'aneechikai püpüla. Oo'ulaka na waneeirua, püchepchieena.
Nümakalaka chi aluwataashikai namüin: ―Meeriaaje aka saa'in tü jümakat, akaisa'a nieechin tachepchiain nümüiwa chi kama'aneechikai tü iitakat tapüla. Oo'ulaka na waneeirua, nnojoleena kasajanain tamüin süka maainjalain naya toulia.
Shiasa'a yaawalaja wane'ewai nakua nayakana, nashakajirüin tü natoleekasekat mmolu'umüin. Neerutkalaka shia.
Je joo chi aluwataashikai, nüchajaakalaka süchikü sulu'u wane'ewai sukua tü natoleekasekat. O'ttüshi sünain achajawaa süchikü sulu'u nütoleekase chi epayaakai sünainmüinree nütoleekase chi emülieekai. Nüntakalaka sünain tü iitakat sulu'u nütoleekase Benjamín.
Nayasa'a nayakana, nachatajaakalaka tü nashe'inkat shiyaawase mojuu aa'in. Je süchikijee, wane'ewai nakua nayakana, no'otokalaka tü nachisekat süchukua saa'u tü napüliisekalüirua. Nale'ejaakalaka nachikua'a sulu'umüin tü pueulokat.
Je wanaa sümaa nüntüin Judá namaa na nuwalayuukana nipialu'umüin José, eejachi nia napüla. Na'wachiraakalaka nümülatu'umüin süka mmolüin naya neema.
Je José, nümüshii naya: ―¿Kasakai wayuu tü jaa'inrakat? ¿Nnojoliyaashii tatüjaain aa'u jia jaa'inru'u sünain ju'luwajüin teitain? Wane wayuu laülaa eekai müin aka taya, atüjashi oo'ulakaa.
Nüsouktakalaka Judá nümüin: ―¿Naale joo jamüinjatüin wanüiki pümüin? Wasittaaja'a yala süka shii'iyatünüin nütüma Maleiwa tü waainjalakat. Anaaka'a waya joolu'u püma'ana. Püchepchia mata waya nüma'ale'e chi kama'anajachikai tü iitakat.
Nüsouktakalaka joo José: ―Nnojottaa eera. Nieechi ne'e tachepchiaka nümüiwa chi kama'anajachikai tü teitainkat. Je na waneeirua, eeshii süpüla no'unüin eemüin chi nashikai sümaa anakalü akuaippa.
Niasa'a joo Judá, nürütkaakalaka José sünain nümüin nümüin: ―Laülaashikalee, ja'itaichi laülaashin pia wanaa nümaa chi Faraónkai, nnojo paashichijaain tamüin müleka taashajaale joolu'u pümaa.
Piakai, püsakirüinka waya nünain chi washikai je chi wemüliakai.
Asouktüshii'isa waya pümüin sümaa wamüin pümüin: “Aa, kashiyüli'iya waya. Laülaaichi chi washikai. Piamashii na wawalayuu nnojoliikana wamaa joolu'u yaaya. Peijiraashii naya. Chi wane, nüshalein chi washikai. Akaisa'a ouktüin chi wane. Aikalaka ma'i chi nüshaleinkai nüpüla chi nüshikai süka niain apütaain nümüiwa”, müshinkasa'a waya pümüin.
Je piakai: “Jüntira tamüin te'raiwa”, müshinka pia wamüin.
Je wayakana: “Laülaashikalee, chi jima'aikai, nnojoishi nüjüteein chi nüshikai. Müleka nüjütüle nia, oukteechi nüchiirua”, mataa wamakainka pümüin.
Otta piakai: “Müleka nnojorüle jüntirüin chi jimüliakai, nnojoliinjana jia antüin tanainpünaa”, müshinka pia wamü'inyaasa.
“Je joo wantapainka wachikua chamüin eemüin chi washikai, waküjüinka süpüshua tü pümakalüinka wamüin.
Nüjütakalaka joo waya chi washikai wachikua. Nümüshii waya: ‘Ju'una jüchukua jiyalajaiwa mojuko müsü eküülü’.
Wamakalaka nümüin: ‘Nnojotsü süpüla wo'unajanain. Alu'ujasa müleka nu'unüle chi wemüliakai wamaa. Je müleka nnojorüle nu'unüin wamaa, nnojotsü süpüla we'rüinjachin chi wayuukai’.
Nümakalaka chi washikai wamüin: ‘Jiakana, jütüjaa aa'ulu ma'i tü ta'wayuusekat, niikat chira jima'aikai, sümaa piamashiin ne'e süchooin tamaa.
Je chi nuwala'atakai, ajuittüshinka tama'anajee. Je süchikijee tia, nnojoittüjüima'ale'e te'rüin. Shia te'itaakaja naa'u sünain shiküin eera nia wane kannajapüt.
Müleka joo nümaanataarale joo chi wane tachonkai tama'anajee, sülatale'ere joo wane mojukalü akuaippa nümüin sulu'upünaa wopu, oukteechi taya laülaalu'u tamüin sütüma tü mojaakalü aa'in. Jia kasitka taya, müleka ouktüle taya’, müshi wamüin.
“Je joolu'u to'unataarale chamüin eemüin chi tashikai sümaa nnojolin tamaain chi jima'aikai, niirakaaiwaja'a wamüin sümaa nnojolin chi jima'aikai wamaa, süka laülaaichin ma'i, ouktatüjüleechija'a süka alin ma'i nia nüpüla. Wayakalaja'aka kasireenain nia müleka ouktüle chi washikai sütüma tü mojaakalü aa'in.
Tamüshi chi tashikai sünain tayainjachin asouktüin naa'u chi jima'aikai: ‘Müleka nnojorüle tale'ejirüin nia pümüin nüchukua, tayaja'a kasitka püpülamüin waneepia’, müshinkasa'a taya nümüin.
“Müshijese'eya ma'i taya masütaajuin süpüla aashajawaa pümaa shii'iree tayainjachin makatüin püchepchiain nii'irakalu'u chi jima'aikai. Anakaja joolu'u müleka puu'ulaale nia nu'unaiwa namaa na nuwalayuukana.
Müleka tale'ejüle cha'aya eemüin chi tashikai sümaa nnojolin eein chi jima'aikai tamaa, ¿jamataaleerü tanüiki nümüin? Aisha'ajaa, nnojotsü te'reein ma'i nümüliala chi tashikai nüchiirua”.
Naa'inpünaaleekaliaka José na nuwalayuukana. Isakalaka ma'i nüchikü nüchecherüin nu'wuira no'upala na nüchepchiakana. Nu'waatakalaka sümaa nümüin namüin: ―Jujuitta yaajee yaa jüpüshua. Nnojotkalaka jaralüin eejatüin yala nümaa José wanaa sümaa nüküjiraain nüchikü namüin na nuwalayuukana.
Ni'yalajakalaka emetulu ma'i. Naapakalaka na Egiptoje'ewaliikana napüshua tü ni'irakat. Wattasüja'aya süchikü tü ni'irakat antüin sulu'umüin nipia chi Faraónkai.
Nümakalaka namüin na nuwalayuukana: ―Taya Joséka'aya anülia, chi juwalakai. ¿Katayü'iya o'u chi tashikai? Ainkuusü ma'i naa'in sümaa mmolüin ma'i naya neema. Nnojoliika nasouktaatüin nümüin.
Oo'ulaka José, nümüshii na nuwalayuukana: ―Tawalayuuchen, jalaina. Jürütkaapa tanainmüin. Je nayakana, narütkaapa nünainmüin José, nümüshii naya: ―Taya chi juwalakai, Josékai, chi jüikkakainka süpüla tantinnajachin Egiptomüin.
Oo'ulaka jiakana, nnojo jüshapapatain. Nnojo jaashichijaajiraain saalin  jüikküinkain taya. Nia Maleiwa kajünalaka taya jüpüleerua süpüla katüinjatüin so'u wayuu tatüma.
Anuuka joo antüirüin piama juya sümaa alin jamü sulu'u tü mmakat. Majattaaja'a paala wayuu mapünajüin saa'u ja'rai juya.
Maleiwakai nuluwataatüjü'iya taya sulu'umüin tü mmakat süpüla katajanain jo'u je süpüla koo'uliwo'uinjanain jia süpüla wattainjatüin ma'i saalin yaa saa'u tü mmakat.
Shiasa'aya tia, nia Maleiwa kajünalaka taya sulu'umüin tü mmakat. Nnojoishii jiain jiakana. Niakai ni'itaain taya süpüla nünüike'ejachinkain taya chi Faraónkai oo'ulaka müsia süpüla sülaülainjachin taya tü nipiakat je sülaülainjachin taya tü mmakat süpüshua yaa Egipto.
Ju'una jumata eemüin chi tashikai. Jüküja tü tanüikükat nümüin: “Müshi chi püchonkai: ‘Anii taya, ni'itaain Maleiwa sülaülain tü mmakat yaaya Egipto. Jalaichi yaamüin pi'raiwa taya. Nnojo koulain pia.
Kepieechi pia sulu'u tü mmakat Gosén yaa ta'ütpa'a sümaa püchooin, sümaa püikeyuu, sümaa pümü'ünüin, oo'ulaka sümaa kasa süpüshua eekai eein püma'ana.
Je yala tekireena jia jüpüshua suulia jaja'laje'erüin tü kasa eekai eein jüma'ana süpüshua süka majattüinyüliain paala tü jamükat saa'u ja'rai juya’, müshi pümüin”, jüma nümüin.
“Je jiakana oo'ulaka chi tawalakai Benjamín, ji'rüin taya süka jo'u sümaa tayain José chi aashajaakai jümaa.
Je jüküja nümüin chi tashikai süchikü süpüshua tü takuaippakat yaa Egipto je süchikü süpüshua tü ji'rakat yaa. Ju'unaata jumaala sünain asaajaa chi tashikai”, nümakalaka namüin.
Niasa'a José, nüko'oyojookalaka nünain Benjamín je na'yalajiraakalaka sümaa ko'ojiraain naya.
Je mapa, nüchu'tkalaka José na nuwalayuukana napüshua sümaa ni'yalajüin sümaa nujuuptüin naya. Je süchikijee tüü, naashajaakalaka na nuwalayuukana nümaa.
Je tü nachikükat na nuwalayuukana José sümaa nantüin, antüsü shia sulu'umüin nipia chi Faraónkai. Je chi Faraónkai, talatakalaka nia namaa na ni'ipajanakana.
Nümünakalaka José nütüma chi Faraónkai: ―Püma namüin na puwalayuukana napaalaajaaiwa tü naisekat no'unamaataiwa nachikua'a Canaánmüin
nantiraiwa tamüin chi jüshikai oo'ulaka tü jüpüshikalüirua. Taapeerü namüin wane mma anasü yaa Egipto. Nekeerü tü joutkat sulu'u tü mmakat.
Püma'ale'eya namüin namaaiwa kareeta yaajee Egiptojee süpüla nantirüinjatüin na'wayuuseirua, je nachooinchen, oo'ulaka müshia chi jüshikai.
Je nnojo kachiiruain naa'in tü nama'anakat joolu'u süka nokoroloinjatüin joo tü sa'anasiakat Egipto ―müshi nümüin José.
Makalaja'aya shia natüma na nüchooinkana Jacob. Naapakalaka José tü kareetakat namüin, tü naapajiralakat chi Faraónkai, oo'ulaka eküülü nemia wopulu'u.
Nüsülajakalaka nashe'in jekennuu. Asülajüshi 300 shipesajia shi'ipachonnii pülaata nümüin Benjamín je ja'raisü nüshe'in.
Oo'ulaka nümüin chi nüshikai, nuluwate'erüin poloosü püliikü sümaa sa'anasia tü kasa eekai eein Egipto, oo'ulaka müsia poloosü püliikü sümaa so'u pünajüt, je pan, otta nimiainjatkat wopulu'u nüntapa yaamüin.
Je José, wanaa sümaa nüjütüin na nuwalayuukana, nümüshii naya: ―Nnojo jü'ülüjaajiraain wopulu'u.
No'unakalaka Egiptojee. Nantakalaka Canaánmüin eemüin chi nashikai.
Naküjakalaka nüchikü José nümüin Jacob sümaa namüin nümüin: ―Kato'uchi José. Nnojoishi ouktüin. Nia aluwataaka cha'aya Egipto. Je joo chi nashikai, ponosü ma'i naa'in tü naküjalakat. Isasü nüchiki anoujaa tü namüitpakat nümüin.
Je süküjünapa süpüshua nümüin Jacob tü nünüikikat José oo'ulaka ni'rapa tü kareetakalüirua nuluwanaajiralakalüirua José nüpüla, atütülaaitpa naa'in.
Nümakalaka: ―Shiimainta'aleeja'a ma'i katüin no'u tachon. Achekataashi to'unüin te'raiwa nia süpülapünaa ouktüin taya.
O'unüshi Jacob sümaa kasa süpüshua nüma'anajatkat. Je wanaa sümaa nüntüin Beersebamüin, nu'utakalaka saa'in wane süpüshi tü nümü'ünüinkalüirua. Na'ajakalaka shia nümüin Maleiwakai, Nümaleiwase Isaac chi nüshikai, süpüla nii'iyatüin nujut nümüin.
Naashajaataalakalaka Maleiwakai nümüin aipa'a maa aka naashajaakai nümaa lapulu'u. Neenajakalaka nia süka tü nünüliakat sümaa nümüin nümüin: ―Jacobkalee. Nüsouktakalaka ni'ipajee sümaa nümüin: ―Anii taya.
Nümakalaka Maleiwakai nümüin: ―Taya Maleiwakai, Nümaleiwase chi püshikai. Nnojo mmolüin pia sheema o'unaa Egiptomüin, süka jamüin, wattainjateerüin saalin puu'uliwo'u tatüma chamüin cha'aya.
O'uneechi taya pümaa Egiptomüin. Je teite'ereerü tü puu'uliwo'ukalüirua chajee. Oo'ulaka José, nieechi amüleraaka pu'upünaa ouktapa pia. ―müshi Maleiwakai nümüin.
No'ote'ennakalaka Jacob natüma na nachooinkana sulu'u tü kareetakat nüjünalakat chi Faraónkai napüla. Nu'unakalaka yalajee Beersebajee namaa na nüchooinkana je tü na'wayuusekalüirua. Je nümaa Jacob sulu'u tü kareetakat, eesü tü jieyuu na'wayuusekalüirua na nüchonnii oo'ulaka tü tepichikalüirua.
Namaasü namü'ünüin süpüshua oo'ulaka kasa süpüshua eejatkat nama'ana yala Canaán. Je o'unüshii na nüikeyuukana namaa napüshua.
Anuu palajana nanülia na süikeyuukana Lea: Na nüchonniikana Rubén, chi shi'irumakai Lea, naya naa: Hanoc, Falú, Hezrón oo'ulaka Carmi.
Je na nüchonniikana Simeón, naya naa: Jemuel, Jamín, Ohad, Jaquín, Zohar oo'ulaka Saúl chi süchonkai wane wayuu chaje'ewat Canaán.
Je na nüchonniikana Leví, naya naa: Gersón, Coat oo'ulaka Merari.
Je na nüchonniikana Judá, naya naa: Er, Onán, Sela, Fares je Zara. Otta müshia Er je Onán, ouktüshii paala naya sulu'u tü mmakat Canaán. Je na nüchonniikana Fares, naya naa: Hezrón oo'ulaka Hamul.
Je na nüchonniikana Isacar, naya naa: Tola, Fúa, Job oo'ulaka Simrón.
Je na nüchonniikana Zabulón, naya naa: Sered, Elón oo'ulaka Jahleel.
Naairua, naya na süikeyuukana Lea, nachonnii na süchon jemeishiikana nümüin Jacob cha'aya sulu'u tü mmakat Padan-aram. Otta müsia Dina tü nachonkot. Apünüin shikii apünüinmüin na nuu'uliwo'ukana Jacob sütüma Lea tü nu'wayuusekat o'unakana nümaa Jacob Egiptomüin.
Anuu joolu'u nanülia na süikeyuukana Zilpa suwala'atakat nu'wayuuse Jacob: Na nüchonniikana Gad, naya naa: Zifión, Hagui, Ezbón, Suni, Eri, Arodi oo'ulaka Areli.
Je na nüchonniikana Aser, naya naa: Imna, Isúa, Isúi, Bería oo'ulaka Sera tü nashunuukat. Otta na nüchonniikana Bería, chi sülüinkai Zilpa, naya naa: Heber oo'ulaka Malquiel.
Poloo aippiruamüin na nuu'uliwo'ukana Jacob sütüma Zilpa, tü wayuu achepchieekat aapünakat paala nütüma Labán sümüin Lea, o'unakana nümaa Jacob Egiptomüin.
Anuu joolu'u nanülia na süikeyuukana Raquel natüma na piamashiikana süchon, José oo'ulaka Benjamín:
Na piamashii nüchonniikana José jemeikana cha'aya Egipto, naya naa: Manasés oo'ulaka Efraín. Je tü neikat, Asenat sünülia, nüchon Potifera wane sacerdote Egiptoje'ewai sulu'u tü pueulokat On. Eejaitüjü'iya José cha'aya Egipto namaa na piamashii nüchonniikana.
Je na nüchonniikana Benjamín, naya naa: Bela, Bequer, Asbel, Gera, Naamán, Ehi, Ros, Mupim, Hupim oo'ulaka Ard o'unakana nümaa Jacob Egiptomüin.
Poloo pienchimüin na nuu'uliwo'ukana Jacob sütüma Raquel tü nu'wayuusekat.
Anuu joolu'u nanülia na süikeyuukana Bilha suwala'atakat nu'wayuuse Jacob: Chi nüchonkai Dan, nia Husim.
Je na nüchonniikana Neftalí, naya naa: Jahzeel, Guni, Jezer oo'ulaka Silem.
Akaratshishii na nuu'uliwo'ukana Jacob sütüma Bilha, tü wayuu achepchieekat aapünakat paala nütüma Labán sümüin Raquel, o'unakana nümaa Jacob Egiptomüin.
Na nüchooinkana je na nüikeyuukana antakana nümaa Egiptomüin, aippirua shikii aippiruamüin sünain mayaawajuin na'wayuuse na nüchooinkana.
Oo'ulaka na nüchooinkana José jemeikana Egipto, piamashii. Shiakalaka tia, akaratshi shikii wayuu nüka niakai eekat sulu'u Egipto, nüpüshikat Jacob.
Nüjütünakalaka Judá nütüma Jacob nünainmüin José süpüla nüntiraainjachin nümaa sulu'u tü mmakat Gosén. Je wanaa sümaa nantüin sulu'umüin tü mmakat Gosén,
nikeraajitkalaka José ne'ejena süpüla nu'unüinjachin nünainmüin chi nüshikai. Nüntakalaka nünainmüin. Nujuuptakalaka nia sümaa ni'yalajüin kama'a ma'i.
Nümakalaka Jacob nümüin José: ―Aniikaja'a te'rüin pia joolu'u sümaa wayuuin pia sümaa katüin po'u. Keraataainja'a joolu'u taya süpüla ouktaa süka te'rüichipain pia.
Nümakalaka José namüin na nuwalayuukana je namüin napüshua na nüpüshikana chi nüshikai: ―Anashi to'unüle taküjaiwa nümüin chi Faraónkai süchiki sünain nantüinapain tanainmüin na tawalayuukana oo'ulaka napüshua na nüpüshikana chi tashikai, na kepiapü'ükana cha'aya sulu'u tü mmakat Canaán.
Taküjeerü nümüin jüchiki sünain anneetpü'üin jia je sünain eein jüma'ana mürüt süpüshua oo'ulaka tü jükorolokalüirua süpüshua.
Otta neenakapa jia chi Faraónkai sünain nüsakirüin jia sünain kasain jütüjain apüleerua,
“Arüleejülii waya sünain warüleejüin mürüt waneepia maa akaapü'ü na watuushinuukana”, meena jia nümüin. Otta nütüjaapa saa'u jükuaippa, naapeerü jümüin tü mmakat Gosén kepiainjanakat alu'u jia, wane mma anasü ma'i süpüla arüleejaa mürülü ―müshi José namüin na nuwalayuukana. Müsü nünüiki namüin süka jamüin, tü wayuu Egiptoje'ewatkalüirua, sülerajüin wayuu arüleejüt mürüt.
O'unüshi José sünain aapiraa chi Faraónkai nüchikü chi nüshikai oo'ulaka na nuwalayuukana sümaa nantüin chajee Canaánjee yalamüin sulu'umüin tü mmakat Gosén sümaa na'anneetse je nasachiralüirua oo'ulaka kasa süpüshua eekat nama'ana.
Nüneekajaakalaka José ja'raishii na nuwalayuukana. Nüntitkalaka naya nünainmüin chi Faraónkai süpüla ni'raajüinjanain naya.
Nasakinnataalakalaka nütüma chi Faraónkai: ―¿Kasa jütüjaka apüleerua? Asouktüshii joo naya nümüin: ―Laülaashikalee, arüleejüliire'e waya anneerü maa akaapü'ü na watuushinuuirua namaiwa.
Antüshii waya sünain o'onowaa yaamüin sulu'umüin tü mmakat süka alin ma'i tü jamükat cha'aya Canaán. Nnojotsüle'e tü alama shiküinjatkat tü wamü'ünüinkalüirua cha'aya. Laülaashikalee, puu'ulaakeje'e waya yaaiwa waya kejepüsein sulu'u tü mmakat Gosén.
Nümataalakalaka joo chi Faraónkai nümüin José: ―Aniikaja'a joo chi püshikai je na puwalayuukana antüin yaamüin süpüla kepiaa pümaa.
Tü mmakat Egipto, eesü napüla. Paapa tü sa'anainkat tü mmakat Gosén namüin, kepiaiwa naya yala sulu'u. Müleka eere no'uluku eekana tütüin sümaa yalayalajüin, paa'inmajira naya tü tasachiratkalüirua.
Nu'unittaalakalaka joo José chi nüshikai nünainmüin chi Faraónkai süpüla ni'raajüinjachin nia. Nüsakünakalaka chi Faraónkai nütüma Jacob sümaa kojutüin ma'i nia nütüma.
Nüsakinnataalakalaka nütüma chi Faraónkai: ―¿Jeraichi juya pia?
Nüsouktakalaka nümüin: ―Tayakai 130 juya touyase. Kama'aichi taya sünain o'onookuu maa sulu'upünaa wane mma, sulu'upünaa wane mma. Wattairüja'a saalin tü kasa mojusü alatakat tamüin sünain waraitkuu maa. Otta nnojolüyülia tasa'wajüin wane ouyasee maa aka nouyasepü'ü na tatuushinuu paalainka.
Nüpütaakalaka joo Jacob nüpüla chi Faraónkai. Nu'unakalaka nüma'anajee.
Shiasa süchikijee naashajaain José nümaa chi Faraónkai, naapüinjese'e tü sa'anainkat tü mmakat Egipto nümüin chi nüshikai oo'ulaka namüin na nuwalayuukana süpüla kepiainjanain naya yala sulu'u, maa aka tü nümakat chi Faraónkai nümüin. Je joo chi nüshikai oo'ulaka na nuwalayuukana, no'ttakalaka sünain kepiain yala sulu'u tü mmakat Gosén, peje sünain tü anooi kanüliainjatkat mapeena Ramesésüin.
Oo'ulaka José, asülajüshi eküülü nümüin chi nüshikai, otta namüin na nuwalayuukana je namüin napüshua na napüshikana. Yaawasü joo shia süka tü nachooinkalüirua nütüma.
Ayatüsia alin ma'i jamü sulu'u tü mmakat Canaán oo'ulaka Egipto. Nnojotsü tü eküülü shiküinjatkat wayuu, nnojotsü tü alama shiküinjatkat mürüt. Je tü wayuukolüirua süpüshua, aja'lajüsü saa'in sütüma tü jamükat.
Antapaatüsü tü wayuukolüirua nüma'anamüin José sulu'ujee tü mmakat süpüshua sünain ayalajaa eküülü. Je tü neerü süliakat tü so'u  pünajüt  oikkünakat namüin, anaajaanüsü nütüma José sulu'u nipia chi Faraónkai.
Shiasa'a süchikijee saja'ttüin süpüshua sünneetse wayuu sulu'ujee Egipto oo'ulaka Canaán, nantakalaka nünainmüin José sünain owoorolowaa nümüin: ―¿Jamüinjanaka'a waya joolu'u süka saja'ttüin wanneetse? Ouktüinjanaka'a waya sütüma jamü. Paapa wamüin eküülü, Laülaashikalee ―müshii.
Nüsouktakalaka José namüin: ―Saa'u saja'lajaain tü jünneetsekalüirua, jüikka jümüsüje'e tü jümü'ünüinkalüirua yaamüin. Taapeerü eküülü jümüin saa'u ―müshi.
Müsüjese'e nantirüin tü namü'ünüinkalüirua nünainmüin José. Je naapüin eküülü saa'u namü'ünüin: saa'u ama, anneerü, kaa'ula, paa'a oo'ulaka saa'u püliikü. Ayatüsia nütüma so'u juyakat tia sünain naapüin eküülü saa'u tü namü'ünüinkalüirua. Aja'tta müsia tü namü'ünüinkalüirua süpüshua sükajee tia.
Süchikijee juyakat tia, süntakalaka tü wayuukolüirua nünainmüin José sünain maa nümüin: ―Laülaashikalee, pütüjaa aa'ulu sünain saja'ttüin paala tü wanneetsekat. Je maa'ulu yaa, eesü süpüshua tü wamü'ünüinkat püma'ana piakai. Acheküshii joolu'u müleka wantüle wayakana pünainmüin süpüla waapajiraain waa'in süpüla a'yatawaa pümüin saa'u tü eküülü weküinjatkat. Je müsia tü wa'apainsekalüirua, anasü piyalajüle shia woulia saa'u eküülü.
Jalia waya, ouktüshii taa waya sütüma tü jamükat. Pi'yate'era pümaala waya. Otta cha'ijaasü wamüin waüyee wapünajüinjatkat sulu'u tü wa'apainsekalüirua. Piyalaja pümaala shia woulia suulia malu'ujain. Aisha'ajaa, nüchepchieena joo waya chi Faraónkai je nieechi kama'anaka tü wa'apainsekalüirua süpüshua ―müsü tü wayuukolüirua nümüin José.
Müsüjese'e niyalajüin José saa'u eküülü süpüshua tü mmakat sulu'u Egipto nümüinjatü chi Faraónkai. Noikküin tü na'apainsekalüirua nümüin süka alin ma'i tü jamükat namüin sulu'u süpüshua tü mmakat Egipto. Nüma'anasüjese'e chi Faraónkai süpüshua tü mma anasü sulu'upünaakat Egipto.
Nüchepchiaitpa chi Faraónkai nütüma José süpüshua tü wayuukolüirua sulu'ukot tia mmakat Egipto.
Otta na sacerdote Egiptoje'ewaliikana, nnojotsü alin jamü namüin süka süsülajünüin eküülü waneepia namüin nütüma chi Faraónkai. Je sükajee tia, nnojotsü noikküin tü na'apainsekalüirua nümüin.
So'u wane ka'i süchikijee saja'lajaain tü akaratshikat juya jouktale'olukat, nümakalaka José sümüin tü wayuukolüirua süpüshua: ―Tayalajaitpa tü ja'apainsekalüirua nümüin chi Faraónkai. Je joolu'u, nüchepchiainapa jiakana jüpüshua. Jaapaa jümaala waüyeekat tüü jüpünajaiwa sulu'u tü apain tayalajüitpakalüirua juulia.
Je so'u tü ka'i jükotchijeetkat o'u tü a'ttieekat, sünainjee ja'raisü toleeka so'u, aapüneerü waneesia nümüin chi Faraónkai. Makateerü pienchi toleeka jüma'ana süpüla tü eküülü jiküinjatkat oo'ulaka süpüla tü jüpünajüinjatkat ―müshii José namüinrua.
Süsouktakalaka tü wayuukolüirua nümüin José: ―Laülaashikalee, anamia ma'i pia wamüin. Anainapa waya joolu'u pütüma saa'u pu'tte'erüin waya suulia ouktaa. Nüchepchieena waya joo chi Faraónkai ―müshii.
Shia sükuaippainjatka joo tüü nütüma José: sünainjee ja'raisü toleeka so'u pünajüt akotchijünakat sütüma wayuu, aapüneerü waneesia nümüin chi Faraónkai. Ayatakalaka suluwataanüin tü wayuukolüirua sünain aa'inraa tia maa'unnaa. Alu'ujasa na sacerdote Egiptoje'ewaliikana, maapüinsalii naya süpüshi na'ttia nümüin chi Faraónkai, süka nnojolüin süikkünüin paala tü na'apainsekalüirua nümüin.
Kepiakalaka Jacob poloo  juya  akaratshimüin Egipto süpülapünaa sükeraajüin tü 147 juya ouktajachikai o'u nia. Sükojuyalaakalaka ma'i tü nuu'uliwo'ukalüirua sulu'u tü mmakat Gosén yaa sulu'u Egipto. Je kettüitpa joo tü mmakat naka.
Niyaawatakalaka naa'in Jacob sümaa sülü'ülüin tü ka'i ouktajachikai o'u nia. Neenajitkalaka joo José süpüla naashajaainjachin nümaa. Nüntapa  nünainmüin,  nümakalaka Jacob nümüin: ―Piirakaa, tachuntüin paala pümüin nu'upala Maleiwakai wane kasa. Püpansaaja tamüin pünüiki süpüla paa'inrüinjatüin tü tamüinjatkat joolu'u pümüin. Tachonchee, ouktapa taya, nnojo pi'iküin taya yaa sulu'u tü mmakat Egipto. Pülü'üjeechi taya yaajee  yaa  Canaánmüin.  Pi'ika taya naamakalu'umüin na tashikanairua. ―Meeria'aya tatüman ―nümakalaka José nümüin sünain pansaain nünüiki nümüin chi nüshikai. Otta Jacob, nujuleraakalaka sünain eemerawaa süka talatüitpain naa'in.
Kojuya ka'i süchikijee, aküjünataalasü nümüin José nüchikü chi nüshikai sümaa ayuulin. Nu'unakalaka sünain analawaa nümüin. Je nümaashii na nüchooin piamashiikana Manasés je Efraín.
Wanaa sümaa nüküjünüin achikü José nümüin Jacob sümaa nüntüin sünain analawaa nümüin, atütülaasü naa'in. Nütamaajiraakalaka sulu'u tü nu'ulakat sünain nüikkalaain.
Je wanaa sümaa nüntüin José nünainmüin, nümakalaka nümüin: ―Ee'iyataashinkale'e tamüin chi Maleiwakai Pülashikai cha'aya eere tü pueulo kanüliakat Luz, cha'aya sulu'u tü mmakat Canaán.
Nümataalakalaka tamüin: “Aneerü pükuaippa tatüma. Watteerü saalin püchooin tatüma. Meena aka na puu'uliwo'ukana sünain wattashaateerüin ma'i naalii tatüma. Waneejeena mma namüiwa. Je taapeerü tü mmakat Canaán namüin süpüla noumainjatüin 	shia süpüla ka'ikat süpüshua”. Shia'aya nümakainka Maleiwakai tamüin paala tüü ―müshi.
Ayatüshi Jacob sünain aashajawaa nümaa José sünain maa: ―Tachee, tamüsü paala wane kasa pümüin: Na piamashiikana püchonnii, Efraín je Manasés, na jemeishiikana pümüin yaa sulu'u tü mmakat Egipto süpülapünaa tantüin yaamüin yaa, müshii aka naya tachonnii, maa aka naa'in Rubén oo'ulaka Simeón, süpüla kapaalainjachin taya namüin.
Je müleka eere wane püchonnii mapeena, tü mma aapünüinjatkat namüin, sulu'ujeeinjatia ne'e tü noumainjatkat Efraín je Manasés.
Tamüitpa tüü noo'opünaa Efraín je Manasés süpüla sotüinjatüin taa'in Raquel tü püikat sünainjee. Je mojusü ma'i taa'in saaliijee nnojolüin süntüin tamaa yaamüin yaa. Pütüjaa aa'ulu sünain ouktüin shia sulu'u tü mmakat Canaán peje sünain tü pueulokat Efrata süchikijee tale'ejüin sulu'ujee tü mmakat Padan-aram. Tojoitüin shia sotpa'a wane wopu süpünakat Efrata ―müshi. (Je sünülia Efrata maa'ulu yaa, Belén.)
Je ni'rapa Jacob na piamashii nüchonniikana José, nüsakirakalaka nia: ―¿Naya'aya püchonnii na tepichi pümaakana? ―müshi.
Nüsouktakalaka José: ―Aa, naya'aya na tachonnii aapuushikana tamüin nütüma chi Maleiwakai yaa sulu'u tü mmakat Egipto. Nümakalaka Jacob: ―Pürütke'era nala taikeyuukana tanainmüin süpüla tapütaain napüla süka wane pütchi analu'ut ―müshi.
Mo'upa'asai Jacob süka laülaaichin ma'i. Narütke'ennakalaka nütüma José na piamashiikana nüchonnii nünainmüin chi nüshikai. Nuko'ojookalaka nanain na tepichikana sümaa nuchu'lüin nawalapa'a.
Nümakalaka Jacob nümüin José: ―Atak, müichiyaasa'a taa'inru'u nnojolin te'rüin pia tachikua. Anamiashaatashi chi Maleiwakai tamüin. Nnojoishi piain ne'e pümüiwa te'rüin joolu'u, alu'ujasa te'rüinapa joo yaaya na püchonniikana püma'aya ―müshi.
Nüshakatirakalaka José na nüchonniikana neemeyo'ujee chi nüshikai sümaa nu'wachiraain nümülatu'umüin.
Ni'itaakalaka José Efraín nüpe'eru'ujee chi nüshikai oo'ulaka Manasés, nikialu'ujee.
Otta müshia Jacob, niyalerüin tü najapü nikialu'ujatkat sümaa ni'itaain saa'u nikii Efraín, ja'itashi emülieein nia. Oo'ulaka tü najapü nüpe'eru'ujeejatkat, niyalerüin shia sümaa ni'itaain saa'u nikii Manasés chi epayaakai.
Nüpütaakalaka joo Jacob nüpüla José süka wane pütchi analu'ut sünain maa nümüin: ―Tachuntüin joolu'u nümüin Maleiwa, chi Namaleiwasekai Abraham oo'ulaka Isaac, süpüla nii'iyatüinjatüin na'anasia namüin nairua püchonniikana. Nia akaaliijapü'üka taya waneepia. Je maa'ulu yaa, ayatüshia nükaaliijain taya. “Pii'iyatapa pa'anasia namüin na tepichikana”, tamüshi paa nia.
Otta akaaliijünapü'üshi taya nütüma chi Na'aapiasekai. O'tte'ennapü'üshi taya waneepia nütüma suulia kasa mojusü. “Pii'iyatapa na'anasia Maleiwa namüin naa tepichikana”, tamüshi paa chi aapieekai. Tayakai oo'ulaka Abraham, chi tatuushikai, oo'ulaka Isaac, chi tashikai, anashiije we'nnaajünüle mapeena nanainjee tepichikana naa. Kasataalejese wainmain nachonnii süpüla  watteerüin  saalin tü noo'uliwo'ukalüirua ―müshi Jacob sünain nüpütaain nüpüla José süka wane pütchi analu'ut.
Otta mojusü nümüin José süka ni'itaaitpain chi nüshikai tü najapü nikialu'ujatkat saa'u nikii Efraín chi emülieekai. Naapaainjese'e najapü chi nüshikai shii'iree naakateein shia saa'ujee nikii Efraín süpüla ni'itaainjatüin shia saa'umüin nikii Manasés chi epayaakai,
sünain nümüin nümüin chi nüshikai: ―Taataa, nnojotsü anain tia. Anii chi epayaakai süpüla pi'itaainjatüin pajapü pikialu'ujatkat sünain nikii ―müshi.
Otta niyouktüin Jacob tü naa'inreekat chi nüchonkai, sünain maa nümüin: ―Tatüjaa aa'ulu, tachee. Saa'ujee tü tamüitpakat namüin, shiimüin sünain kojuteechin Efraín chi emülieekai sütüma wayuu nuuliale'eya Manasés chi epayaakai. Mayaasüje wainmeerüin tü nuu'uliwo'ukalüirua Manasés, alana'aleejeeria ma'i tü nuu'uliwo'ukalüirua Efraín suuliale'eya. Je shikiijeechi nia wayuu wainma, e'irukuu wainma ―müshi.
Ayatüshia aashajaain Jacob wane pütchi anachonsü ma'i namüin na nüchonniikana José sünain maa: ―Je na too'uliwo'ukana napüshua mapeena, na kanüliakana Israel, wanaa sümaa naapüin wane pütchi analu'ut namüin na nachonniikana, meena naya: “Kasataalejese müin aka jia Efraín oo'ulaka Manasés nütüma chi Maleiwakai”, meena naya ―müshi Jacob sünain ni'itaain nünülia Efraín palajanale'eya suulia nünülia Manasés.
Nümakalaka joo Jacob nümüin José: ―Tachonchee, ouktataainja'a taya joolu'u. Otta tatüjaa aa'ulu sünain waneepieechin Maleiwakai jümaa süpüla nüle'ejireenain jia noumainpa'amüin na jutuushinuukana.
Eesü wane mma cha'aya taapüinjatü pümüin, tü nnojotkat taapüin paala namüin na puwalayuukana. Shia wane mma takanain paala noulia na wayuu amorreokana süka chajaruuta oo'ulaka jatü je uraichi ―müshi.
Süchikijee naashajaain Jacob nümaa José noo'opünaa Efraín oo'ulaka Manasés, neenajitkalaka na nüchonniikana napüshua nünainmüin süpüla nüpütaain napüla sünain maa namüin:
―Jükotchijaa tanainmüin jia tachonniikana, jaapajaiwa tanüiki:
“Rubénkalee, pia tachon epayaakai, jemeikai tatchinru'uiwa'aya taya, Pia talataka atüma taa'in jintüliiwa'aya pia süka te'irumain pia, Pia kojutka tatüma paala süka alana'aleein sünain katchin pia nouliale'eya na pimüliayuukana.
Otta pia aa'inrakalinka tü süchekalakat pi'iruku. Je nnojolüichipa alana'aleein pia noulia na pimüliayuukana, süka painkaainkain sümaa tü ta'wayuusekat.
“Simeónkalee, Levíkalee, pawalaawajiraashii jia süpüla ashutaa saa'u wayuu süka ja'apüla.
Nnojoleechi taya wanaawajiraain aa'in jümaa sünain jaashajaajiraain süchiirua tü kee'ireekat jaa'in. Ju'utüin saa'in wayuu süka sü'ürüla jaa'in, maa aka jeewain tü mürütkalüirua sünainjee shaittaa ne'e.
O'ulejünüinapa jia nütüma Maleiwa, sükajee üttüin jaa'in waneepia. Nu'walakajeena jia sa'akapünaa tü wayuukolüirua Israelkat anülia.
“Judákalee, piyamülüinjat tü pü'ünüükalüirua. A'waajüneechi pia natüma na puwalayuukana. A'wachiraajeena naya pümülatu'umüin.
Müshia aka pia wane kannajapüt. Nu'utüin saa'in tü nüsitkat. Ale'ejüshi süchikijee sulu'umüin nutunküle. Mmotsü kasa süpüshua neema.
Judákalee, pieechi aneekünaka süpüla aluwatawaa. Je aluwataajeechi pia waneepia. Jüüjüweerü e'irukuukat süpüshua pümüin. Saapeerü süpüshi tü nawashirüinkat pümüin.
Jouleerü pünajüt uuwa. Puu'ulaajeerü püpüliikse ekajaain sa'aka tü uuwa anasükat. Püshijaajeerü püshe'in shiroku shira tü uuwakat.
Puluwateechi pia sütüma tü shirakat. Kaüseechi pia sütüma püsüin süchira püsachirat.
“Zabulónkalee, kepieechi pia sotpa'a palaa. Wainmeerü ma'i tü anuakat antajatkat pünainmüin. Miyo'ujeerü ma'i puumain, sünainmüinre'eya tü pueulokat Sidón.
“Isacarkalee, meechi aka pia wane püliikü. Mayaainje kachisein nia, apalasiraashi yaa mmolu'u.
Otta pi'rüin sünain anain ma'i tü puumainkat. Talatüsü ma'i paa'in sulu'u tü pipiakat. Asütüneerü shia puulia süka shukulain pia. Süchepchieechi pia wayuu sükajee.
“Dankalee, laülaajeechi pia saa'u püpüshi. Ja'itaina palirüin na püpüshikana, aluwataajeena naya maa aka tü e'irukuukat Israel süpüshua.
Meechi aka pia wane maa'ala sotpa'a wopu, yapain süpüla ochotaa suu'ui se'ejena wayuu je nujutuuin chi amaajuchikai sütüma.
“Jehovákalee, ta'atapajüin pia süpüla pu'tte'erüinjanain waya.
“Gadkalee, pieechi ashutünaka oo'omüin sütüma wayuu ka'ruwarat. Piyamüleena naya. Piipireena nachiirua.
“Aserkalee, anashaateerü ma'i puumain. Jouleerü a'ttiee sulu'u. Puikkeerü süpüshi nümüin chi aluwataashikai.
“Neftalíkalee, meechi aka pia saa'in wane irama. Taasheechi pia waneepia. Anachonjeerü ma'i püsouktia sümüin wayuu.
“Josékalee, meechi aka pia wane püliikü sareerü, awataain soo'opünaa utai.
Ja'itaichi ashutüneechin aa'u pia natüma na pü'ünüükana, ja'itaina antüin pünainmüin sümaa jatü je uraichi,
nnojoleechi mmolüin pia neema. Katsüinjeechi pia waneepia nütüma chi Maleiwakai Pülashikai ma'i, chi Nümaleiwasekai Jacob chi püshikai. Katsüinjeechi pia nütüma Jehová, chi aa'inmajüikai tü wayuukolüirua Israel.
Chi Nümaleiwasekai chi püshikai, nükaaliijeechi pia. Chi Maleiwa Pülashikai ma'i, nii'iyateerü na'anasia pümüin. Nüjüteerü juya iipünaajee paa'u. Palateerü wüin sulu'ujee mma püpüla. Wainmeerü tü puu'uliwo'ukalüirua. Wainmeerü tü pümü'ünüinkalüirua.
Tü pütchi anasü aapünakat pümüin nütüma chi püshikai, anashaatüsü ma'i, maa aka tü kasa anachensü atpajuushikat una'apü. Pia akataluushika nütüma Maleiwa noulia na puwalayuukana. Kasataalejese naapüin tü kasa anasükat süpüshua pümüin.
“Benjamínkalee, meechi aka pia wane unaalü. Nu'utüin saa'in mürüt sa'wai je so'uka'i. Aja'ttinnüsü sümü'ünüin wayuu nütüma”. müshi Jacob sünain nüküjain namüin na nüchonniikana süchiki tü alateetkat namüin mapeena.
Kettaaitpa tü pütchi nüpütaayakat Jacob namüin na nüchonniikana wane'ewai nakua süpülapünaa ouktaa. Nayeena na shikiijeenaka tü poloosükat piammüin e'irukuu na'aka na nuu'uliwo'ukana Jacob. Israeleerü sünülia tü ne'irukukat süpüshua, süka shiain suwala'atain nünülia Jacob tia.
Nümataalakalaka joo Jacob namüin na nüchooinkana: ―Ouktataainja'a joolu'u taya. Ji'ikeechi taya cha'aya Canaán eere mmaapüin na tashikana sulu'u tü ipa ko'ukat chakat cha'aya sulu'u tü apain niyalajalakalüinka chi tatuushikai Abraham süpüla waamakainjatüin shia. Shia tü apain sulu'ukot tü mmakat Macpela chaa wiinnaa sünain tü mmakat Mamre. Shia tü na'apainsekat paala Efrón, waneeshia na'akajee na nuu'uliwo'ukana Het.
Iraa mmaapüin Abraham atümawaa yala sulu'u süma'alee Sara tü nu'wayuusekat, tü toushikat, oo'ulaka chi tashikai Isaac je tü teikat Rebeca, je eere te'iküin tü ta'wayuusekat Lea.
Tü ipa ko'ukat je tü apain ayalajuushikat noulia na nuu'uliwo'ukana Het, tacheküin süpüleerua ji'iküinjachin taya cha'aya sulu'u ―müshi Jacob.
Mayaakalü joo keraain naashajaala Jacob namaa na nüchooinkana, nujuleraakalaka. Ouktakalaka nia.
Ouktapa Jacob, nu'wachiraakalaka José naa'u chi nüshikai. Nuchu'lüin nuwalapa'a sümaa ni'yalajüin ma'i.
Nuluwataakalaka José na wayuu Egiptoje'ewaliikana süpüla naainjüinjachin müliashii süka “bálsamo” je ichii maa aka sükuaippapala wayuu Egiptoje'ewat.
Eetaasüja'a maa aka pienchi shikii ka'i nükalia sünain  saainjünüin natüma. A'yalajüshii ma'i na Egiptoje'ewaliikana naa'u Jacob saa'u akaratshi shikii ka'i.
Je kettaapa tü a'yalajaakat naa'u müliashii, nümakalaka José namüin na ni'ipajanakana chi Faraónkai: ―Jüküja tanüiki nümüin chi Faraónkai sünain maa:
“Chi tashikai, süpülapünaa ouktüin nia, müshi tamüin: ‘Püpansaaja tamüin pünüiki sünain pi'ikeechin taya cha'aya sulu'u tü amuuyuu yapaitpakat tatüma cha'aya sulu'u tü mmakat Canaán’, müshi nia tamüin. Paawala taya  to'unaiwa te'ikaiwa tashi. Ale'ejeechi taya süchikijee”.
Nümataalakalaka chi Faraónkai ni'ipajee: ―Aa, pu'una maarülein sünain e'ikaa chi püshikai maa aka paala nümüinkain pümüin.
Nu'unakalaka José sünain e'ikaa müliashii. O'unüshiija'a joo napüshua na ni'ipajanakana chi Faraónkai nümaa oo'ulaka wainma na aluwataashiikana sulu'ujee tü mmakat Egipto. Eeshii eekai amaajunain oo'ulaka eekai sulu'uin sükareetseirua wayuu laülaa. Je o'unüshii nümaa José na nuwalayuukana je napüshua na napüshikanairua. Tepichi ne'e nachooin na nuwalayuukana José, apütünaka yala Gosén sulu'u Egipto, je müsüja'a tü namü'ünüinkalüirua, makat aka anneerü, kaa'ula, je paa'a.
Je nantapa sulu'umüin wane mma kanüliasü Atad chaa wane sa'ata tü süchikat Jordán, eejatü napüla wane asaichijülee a'ttiee. Kama'a ma'i José cha'aya sünain ni'yalajüin sümaa emetulüin ma'i ni'ira naa'u müliashii. Alapajitshi José so'u akaratshi ka'i maa aka sükuaippa wayuu Egiptoje'ewat.
Shiasa'a shi'rapa tü wayuu cananeo chaje'ewatkat Atad sünain ni'yalajüin José je na nümaajanakana, “Kojutkaiche ma'i chira müliashiikai natüma nala wayuu Egiptoje'ewaliikana”, majiraashii naya. Je sükajee tia, e'itaanüsü sünülia “Abel-mizraim” sümünüin tia mmakat.
Na nüchooinkana Jacob, naa'inrüin süpüshua tü nümakat paala namüin kataiwa'aya no'u sünain
nalü'üjain müliashii Canaánmüin sulu'umüin tü mma Macpelakat anülia chaa wiinnaa sünain tü mmakat Mamre. Je cha'aya, ne'itaain nia sulu'u tü ipa ko'ukat sulu'u tü apain ayalajuushikat paala nütüma Abraham nuulia Efrón, wane na'akajee na nuu'uliwo'ukana Het, süpüla naamakainjatüin shia na nüpüshikana.
Je José, süchikijee ne'iküin müliashii, ale'ejüshi nia nüchukua Egiptomüin namaa na nuwalayuukana oo'ulaka sümaa süpüshua tü wayuu antakat paala namaa.
Süka ouktüichipain joo Jacob, eetaalasü naa'in na nuwalayuukana José saa'u tü mojusü naa'inrakalüinka paala nümüin. Naashaje'erüin naa'in nale'eru'u: “Nü'ürülaa taa ne'e waya José. Nüchekaja taa ne'e wamüin tü mojusü waa'inrakalüinka paala nümüin”, namataalakalaka.
Naluwataakalaka nanüiki nümüin José, wane pütchi malu'utsü yaa: “Chi washikai, süpülapünaainka ouktüin nia, nuluwataainka waya
sümaa wane nünüiki pümüinjatü, müsü yaa: ‘Shiima'inyaaje'e sümaa müliainkain pia natüma na puwalayuukana. Pülatira joolu'u tü naainjalakat puulia’, müsü nünüiki chi washikai pümüin. Je saa'u nüchepchiain waya Nümaleiwase chi püshikai, anakaja joolu'u pülatirüle woulia tü wama'ülakat pümüin”, malu'ulu tia pütchikat. Ni'yalajakalaka José sütüma tia pütchikat.
Nantapaatakalaka na nuwalayuukana. Nejepülaakalaka nümülatu'umüin José sümaa namüin nümüin: ―Anaaka'a waya joolu'u. Püchepchia mata waya.
Nüsouktakalaka José namüin: ―Nnojo mmolüin jia. ¿Maleiwakalaka joo taya süpüla tachekajüinjachin jümüin?
Shiima'inkayaaje'e sümaa müliainkain taya jütüma. Akatsa'a nu'wanajaain Maleiwakai tia müliaakat süka tü anasükat süpüla aa'inraa tü alatakat maa'utpünaa ka'i nütüma süpüla katüinjatüin so'u watta saalin wayuu tatüma.
Oo'ulaka jiakana, tepijeena jia süma'ale'eya tü jüchooinkalüirua. Neimalaakalaka aa'in süka tü naashajaalakat José namaa sünain nümülialain namüin.
Ayatakalaka kepiain José Egipto wanaajiraa sümaa tü nüpüshikalüirua chi nüshikai süpülapünaa sükeraajüin tü 110 juya nuuyase ouktakai o'u nia.
Kachoointaalashii na nüchooinkana Efraín nu'upala'aya. Jemeitaalashii na nüchooinkana Maquir, chi nüchonkai Manasés, nu'upalataaja'aya.
Shiasa'a so'u wane ka'i, nümakalaka José namüin na nuwalayuukana: ―Ouktataainja'a joo taya. Je Maleiwakai, eeweechi sünain akaaliijaa jia. Niyu'leena jia'aya yaajee sulu'ujee tü mmakat sulu'umüin tü mmakat aapünajatkat namüin na watuushinuukana, Abraham, Isaac, je nümüin chi washikai Jacob sünain nüpansaajüirüin nünüiki namüin.
Otta jiakana, anakaja müleka pansaale jünüiki  joolu'u  tamüin sünain jiyu'lüinjateerüin tü teipüsekat yaajee so'u tü ka'i jujuittakat o'u yaajee. Nasouktakalaka nümüin: ―Jamüsüsa'a, meeria'aya watüma ―namakalaka nümüin.
Ouktakalaka joo José cha'aya Egipto sünain 110 juya nuuyase. Naainjünakalaka süka “bálsamo” je ichii maa aka sükuaippapala wayuu Egiptoje'ewat. Ni'itaanakalaka sulu'u wane ataa.